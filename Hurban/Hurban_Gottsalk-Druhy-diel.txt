--- KAPITOLA 1 ---

I. Úzka brána a okrúhle želiezko
Na pravom brehu Travny, neďaleko jej ústia do Východného mora, prestieral sa častejšie
         už spomenutý a toho času už dosť preriedený lipový háj Rozmockých. No hoci Gottšalkove
         novoty veľmi poškodily tiene jeho starých líp, predsa zostalo v ňom ešte dosť tichých,
         svätotajomných skrýš, v ktorých sa potajme nejedna obeť spálila bohom spásy.
Kristus musí vchádzať do sveta najužšou a najtesnejšou bránou, či nevchádza ňou ešte aj
         dnes? Viem dobre, že mi nejeden mal za zlé, keď som vystavoval to strašné vzpieranie sa
         ľudu pohanského proti Kristovým náukám. A predsa, či si to za zlé pokladáme, keď rozprávame
         o hroznom sne, ktorý sme ustrašení prežili na tichom svojom loži? Básnik sa neľaká
         prízrakov, ktoré povstávaly v strašnom sne vekov, ani na ne nezabúda. Lebo všetko, čo bolo,
         on znovu v život vyvoláva, aby sa stalo krajším. On je tlmočníkom ríše duchov, nemôžucich
         sa ospravedlniť ani sa rozpomenúť na sen života medzi svojimi v dlhom rade pokrvenstva
         svojich pokolení. Až sa bude písať rok 2861 a niekto bude náš vek maľovať, ako ťažko
         prijímal Krista, aké uzučké brány otváraly sa jeho kráľovskému sprievodu, ako pohŕdal nový
         vek Ukrižovaným, potom sotva nájde slabšej moci, v odpor sa kladúcej, ako som ja našiel v
         Bodriciach roku 1059. V spôsoboch, poňatiach, slovách nájde sa, pravda, rozdiel. Ale v
         podstate veci sotva. Bodrici stavali proti Kristovi svoje obyčaje, starodávnych bohov; v
         našom veku stavajú sa proti Kristovi tiež obyčaje, tiež bohovia, lenže dnes sa menujú ináč
         ako voľakedy. Výsledok je však jeden — urobiť Krista nepotrebným. Starý to boj. Ale osožné
         je nám vidieť aspoň v duchu na doskách divadla života ľudského tých tesárov, ktorí robia
         oné úzke, tesné brány, čo nimi musí vchádzať s preťažkým bojom Pán. I Rozmockých háj býval
         dlho útočišťom tajných služobníkov pohanských, mocne sa proti kresťanstvu spierajúcich.
Ticho vládlo na brehoch zálivu lubického i rieky Travny, v tieňoch Rozmockých hája, keď
         sa v Lubici tak vysoko dmuly vlny verejného života. Neďaleko pravého brehu Travny stál dom
         Rozmockého na jedno poschodie zbudovaný, zavrený a opevnený múrmi ako malý hrad, obkolesený
         aj priekopami, cez ktoré viedly zdvíhacie mostíky. V prípade potreby mohla sa i voda z
         Travny alebo zo zálivu morského napustiť do priekop. Dve brány viedly do neho. Jedna od
         Travny, druhá od zálivu. Pri háji stálo viac drevených i murovaných domov, zčasti na
         bývanie, zčasti pre hospodárske potreby.
Po svojom návrate vyčítal Rozmocký náležitú kapitolu Živoslave. Poukázal na veľké
         nebezpečenstvo, ktorému vystavila seba i Jarmilu, napomenul ju k trpezlivosti a vystríhal
         ju od podobných pokusov. Po takýchto raňajkách odišiel, zanechajúc dom opatere a
         ostražitosti svojho verného Daryča.
Medzitým, čo sa rozvíjajú lubické udalosti, nachádzame Živoslavu s Jarmilou v
         priestrannej komnate. Ustatá Živoslava klesla na lóži svojom v sladký, príjemný spánok,
         sbierajúc v ňom sily do dna vyvážené. Jarmila sedela pri nej, slziac a myšlienkami čudnými,
         sebe samej, pravda, najmenej pochopiteľnými, sa baviac. Ako v hmlách videla v ihravej
         obrazotvornosti Jarboda naťahovať meč na obranu. Sladučký úsmev preletel po jemných
         zárezoch karmínových úst a z očí vytlačená slza kvapkala po tvári ako hviezda, padajúca v
         jasnú noc po blankyte nebeskom. Obraz Jarbodov preletel ako milý obláčik, aby čoskoro
         zaujal jeho miesto strašny mrak, v ktorom videla zasa hrozné postavy desiatlikov, kyjami a
         kopijami ozbrojených, rútiacich sa proti prsiam udatného Jarboda. Bolestný výkrik vykradol
         sa zo súženej hrude a karmínové ústa mihaly sa v úzkostlivom plači. Opäť sa však pochlapí
         milený hrdina, myseľ a tvár sniaca sa rozjasní; vidí Jarboda, ako údermi víťazne odráža
         údery a vrahovia padajú neohrabane na zem. I zaskvieva sa tvár väčšmi a väčšmi, ako ruža
         sperlená žiariacou rosou v blesku ranného slnca: každá kvapka malé slniečko, každý lupeň
         chválospev!
Na vráskavej tvári dlho spokojne driemajúcej Živoslavy začaly sa zrazu zjavovať
         strašiace oblaky; po oddychu navštívil ju akiste hrôzyplný sen. Ťažko oddychovala,
         nepokojne sebou trhala a spínala ruky.
„Ach, to si ty, Jarmila?“ vykríkla napokon, pretrhnúc sa zo sna. a sadajúc na loži. „Či
         Rozmocký ešte neprišiel z Lubice? Mala som strašný sen. Čože ti je, že si taká uplakaná?“
„Ale nie,“ odpovedala Jarmila, „ja videla som len nášho obrancu z Bodričovca.“
„Pre Svantovíta a Živu životodarnú, kdeže si ho videla? Veď si sa azda neopovážila
         otvoriť dvere! Vieš azda, ako ostro zakazoval Rozmocký otvárať brány domu!“
„Ach, dobrá Živoslava,“ uspokojovala poľakanú pestúnku Jarmila, „nestrachuj sa o moje
         šťastie; videla som ho len v mysli, v zrkadle duše svojej, ako práve sekal mečom do našich
         vrahov!“ Detský úsmev svedčil tak krásne jej líčkam, riasou mladosti ovanutým!
„Ó, deva moja, zabudni na junáckeho hrdinu. Vznášajú sa nad ním ťažké mraky a tebe on
         nikdy nemôže doniesť šťastie. Ty si naveky svätá panna Živina. Tak sa zaprisahala
         Svantovítovi tvoja mať!“
„Nikdy! Večne zostane nemožným duši mojej zabudnúť na Jarboda. Ak to nebol sám Jarovít,
         tak to bol najmenej jeho posol, ten driečny Jarbod, s tým lícom plným zmužilosti a krásy, s
         tou kučeravou briadkou a tými vnadnými fúzkami. Ó, iste posol Jarovítov pristavil nás na
         úteku, obránil pred hrôzyplnými desiatlikmi a na božieho posla nesmie zabudnúť ani svätá
         panna Živy životodarnej. Z rúk nebeského boha nikdy ešte nevyšiel dokonalejší mládenec a
         hrdina. Sestra brata miluje väčšmi ako seba a ja Jarboda väčšmi… Nie, nie, nikdy na neho
         nezabudnem!“
Tak plynuly slová túžby a zanietenia z krásnovravných úst Jarmiliných. Živoslava nikdy
         nepočula hovoriť Jarmilu týmto tónom, v takomto rozkošnom zanietení. Žasla nad výrečnosťou
         decka. Ale vnútornou hrôzou sa naplnila jej hruď, keď pomyslela na nebezpečný obsah
         krásnych slov. Sľúbila matke, kňahyni Jarmile, že bude vystríhať jej dieťa pred pohľadom na
         mužskú tvár a tu vidí naraz, že z útlych útrob jej chovanke celý plápol náruživej lásky
         šľahá! Robila si v duchu ostré výčitky, že sa dnes vybrala k obetiam na Bodričovec a nešla
         rovno do prístavu. Znovu sa zamračila, lebo vzápätí tejto výčitky šla spomienka na Daryčovu
         zradu. Zmätok vtrhol do jej nasnovaných myšlienok. Žalostne opätovala:
„Na Arkone si matkou posvätená, Jarmila, bohyni našej Žive, a musíš verne zachovať
         panenstvo svojej darkyni života!“
„A či to prekáža mojej láske k Jarbodovi?“ dodala Jarmila v sladkej nevinnosti srdca
         svojho. „Ó, chcem byť zasľúbená Žive naveky. Potom, keď zahynie zlý Gočalko a Bodrici
         vystavajú chrám bohyni, panej, matke našej: potom budú plápolať Žive moje ohníky, moje
         modlitby za junáka, čo sa chlúbi takou okrasou ako Jarbod Neletyč!“
Jarmile sa uľavilo po týchto slovách, odľahlo jej z preťaženého srdca. Vyslovila prvú
         slasť lásky. Dnes jej ešte nebolo tak slobodne pri srdci, dnes si ešte nevydýchla tak
         ľahko, ako si vydýchla teraz. Oči jej zalietly do okna, z ktorého sa otváral výhľad na
         Travnu. Zdalo sa, že čaká odtiaľ tvár milého, za ktorého sa má raz modlievať pri večných
         ohníkoch chrámu Živinho. Živoslava naproti tomu ťažko oddychovala, so stisnutým srdcom
         hľadela do budúcnosti, robiac si vždy ostrejšie výčitky. Slnko sa už nachyľovalo s
         najvyššej okrúhliny bane nebeskej. Jeho blesky padaly na loďku, letiacu dolu Travnou s
         troma plavcami. Jarmila zatlieskala radostne rúčkami a začala poskakovať po komnate tak, že
         vytrhla svoju varovkyňu z hlbokého, trápneho rozmýšľania.
„Čože sa ti stalo, dieťa nešťastné? Čože ti je v tejto chvíli do skákania?“ okrikovala
         Živoslava rozradovanú Jarmilu.
„On ide, on ide,“ opakovala Jarmila, nedajúc sa mýliť mrzutou Živoslavou; „on ide, nesie
         ho svätá Travna! Živa vstala z hlbín Travny a vedie Jarovíta, vedie hrdinského mládenca.
         Iste ho vedie ku mne. Poďakujem sa mu, že nás obránil pred desiatlikmi!“
Živoslava chytro priskočila k oknu, ale nepozorovala buchot na bránu. Jarmila, položiac
         si prstík na ústa a zastanúc si na palcoch v prostriedku chyže, naslúchala chvíľu, potom
         ako šíp z kuše vystrelený skočila k dverám a srními krokmi bežala dolu schodmi k bráne.
         Darmo chcela uľakaná Živoslava zastaviť ľahkomyseľné dievča, darmo volala, aby sa pre
         všetkých bohov vrátila: Jarmila bola preč, na schodoch, na dvore, pri bráne.
„Bohovia spásy!“ vykríkla Živoslava. „To je buchot práve na tej strane, na ktorej
         Rozmocký zakázal otvárať! On sľúbil zaklopať tri razy slabo na travnianskej bráne!“
Buchot sa premenil v trieskanie. Živoslave od strachu krv sadala; čakala oddane nové
         nešťastie.
Jarmila zostala stáť pri bráne, veľkým brvnom podopretej. Zdalo sa jej, že čuje známy
         hlas: „Aj od Traviny je brána; líška má dve diery do svojej diery!“ Jarmila sa náramne
         zľakla, ledva sa držala na nohách; skoro sa však spamätala a pozerala na bránu, aby sa
         presvedčila o jej pevnosti. Ako tak pozerá, spozoruje železný klin, vyčnievajúci z hrubej
         brány. Pohla ním tíško a tenká zátka odokryla dierku, cez ktorú sa mohla jedným okom
         podívať pred bránu. Potichu odstránila zátku. Skoro však porozumela, so strachom zapchala
         znovu dierku a ponáhľala sa na prstoch k Živoslave. Videla pred bránou množstvo drábov a
         desiatlikov, medzi ktorými poznala Pliesniča. Blížiac sa však ku bráne travnianskej, počula
         aj na tejto jemné klopanie. To ju zmorilo, musela si sadnúť. Na šťastie zbadala o chvíľu,
         že Živoslava vychádza z domu, aby otvorila dvere v bráne travnianskej. Ledva vládala i
         Živoslava odstrčiť ťažkú závoru na dverách. Aký úžas ju schvátil, keď videla Rozmockého,
         ako sa neobyčajne ponáhľa, bledý, upotený a vedie Jarboda s poviazanou hlavou i ramenom,
         ako sám veľmi úzkostlivo dvere zamyká. Samé veľké nešťastie hľadelo obom príchodzím s
         tvárí.
„Viem, všetko viem,“ krátko a šeptom hovoril Rozmocký, kynúc rukou Živoslave a Jarmile,
         keď mu chcely rozprávať, čo sa deje pri morskej bráne. Jarmila, zmietaná nekonečným morom
         vzbúrených citov, sa striasla, keď naozaj uvidela to, čo si jej snivá myseľ tak živo
         predstavovala. Rozmocký neotáľal. Siahol do skrytého vrecka svojho plášťa, vytiahol okrúhle
         želiezko s drevenou rukoväťou a tuho ho pritlačil na jeden z mnohých klincov, ktorými boly
         pribité rámy schodov do horného poschodia. Päť schodíkov oddelilo sa od ostatných a otvoril
         sa tajný vchod do skrytých siení. Všetkým trom svojim hosťom velil Rozmocký nemými
         posunkami vstúpiť do tohto útočišťa. Chvatne ho poslúchli. Rozmocký zostal von. Zatvoril
         potichu schody, pritisol perá a sklapol vonkajší klinec. Okrúhle želiezko ukryl zasa do
         plášťa, plášť zaniesol do svojej chyže a ponáhľal sa na dvor, robiac veľký krik, aby
         vzdialil od seba podozrenie.
„Čože je to za nezbedný hrmot? A odkiaľ sa to kto dobýja do môjho domu? Dvanásť rokov
         ledva kto tadeto vošiel!“
„Bránu rozdrvíme na triesky, ak skoro neotvoríš,“ ozvaly sa nepokojné hlasy za bránou.
„Ohó, chlapi, tá sa nedá tak ľahko rozdrviť, ako by sa zdalo. Už sa o ňu inakší borci
         rozrazili. Ale treba len trošičku pozhovieť!“ Rozmocký pretvárajúc sa posunkami i rečou,
         chytro odomykal bránu, zatarasenú niekoľkými ťažkými závorami.
„Hohohó! Čo tu vidím desiatlikov!“ vykríkol v dobre hranom zadivení, keď sa brána,
         vŕzgajúc, otvorila dokorán.
„A to ako sa mi zdá i známych,“ dodal posmešne Pliesnič sipľavým hlasom.
„Tým lepšie,“ rovnakým zvukom odpovedal Rozmocký; „lebo známosť je známosť a často stojí
         viac ako hotový peniaz. Len ktovie, kedy a pri akých skutkoch sme si ju zadovážili?“
„Na zážinkách iste nie,“ posmieval sa Pliesnič Rozmockému ako domnelému pohanovi.
         Upravoval si pritom šatku, ktorou mal obviazanú hlavu a ktorá sa mu neustále sošuchovala na
         oko.
Rozmocký sa usmial a dodal štipľavo: „Azda teda pri žniach, ktoré si mával na mojom
         majetku za mnoho rokov, alebo pri prísahe, ktorou si sa mi na Svantovíta zaviazal k
         vernosti — Pliesnič zradný!“
„Ty pohan ohavný, ty ma budeš volať zradcom? Počkaj, skoro príde čas, keď ty budeš žať
         za mzdu u Pliesniča!“ škľabil sa Pliesnič dobrodincovi svojmu. Prvé pozdravenie naozaj nič
         dobrého nepredpovedalo.
Niekoľkí z tých, čo prišli s Pliesničom, ostýchali sa prekročiť prah brány a stydlivo sa
         schovávali za múr. Ostatní vstúpili s Pliesničom do dvora. Príchodzí desiatlici boli zväčša
         niekdajší Rozmockého sedliaci, ktorým on dával zadarmo zeme a zval ich iba ako priateľov ku
         skromnejším prácam. Desiatlici povstávali v Bodriciach zo sedliakov na mizinu vyšlých,
         ktorí sa podľa zákona bodrického stávali otrokmi svojich veriteľov. Dlžníkov svojich mal
         veriteľ právo darovať, prepustiť, predať komu a kedy chcel. Rozmockého sedliaci nevyšli
         nikdy na mizinu, lebo im u dobrého gazdu dobre bývalo. I vlastní jeho desiatlici boli ako
         by za sedliakov považovaní, a vždy sa s nimi šľachetne nakladalo. Hodnovernú zvesť o
         veciach, ktoré sa udaly pri Rozmockého návrate, podal kniežaťu Pluso. O tom sme už prv
         hovorili. Tu len toľko musíme podotknúť, že medzi desiatlikmi a sedliakmi, čo práve stáli v
         bráne, bolo mnoho z tých, čo počas Rozmockého pobytu v cudzine, pelešili na jeho majetkoch
         a ktorých on po návrate vlastným palcátom rozprášil na všetky strany sveta. Najmä Pliesnič
         a Stolbec si namýšľali, že prídu ľahkým spôsobom ešte k väčšiemu majetku. Pokrstiac sa
         naoko, dostali nádej, že im zostane imanie, ku ktorému prišli pri násilnom prevrate
         verejného poriadku krajinského. Pamätáme sa na sedliakov, čo čakali v hradnej dvorane
         lenčínskej. Nuž boli to sedliaci Rozmockého. Z toho si môžeme vysvetliť bezočivosť a
         opovážlivosť Pliesniča, aj jeho kresťanskú horlivosť. Aj ranná udalosť na Bodričovci má tu
         svoju najväčšiu príčinu. Najpoctivejší zo sedliakov bol Jaroš. Jeho reči, ak ste ich len
         povrchne prečítali, môžete si zopakovať, lebo pomáhajú vysvetliť obraz, ktorý máme teraz na
         dvore Rozmockého pred sebou.
Desiatlici, ktorým tiekly sliny na majetok Rozmockého, boli horliví v hľadaní vín oproti
         nemu. Lebo keby ho mohli dostať do čiernej komory, mali by nádej, že im neujdú polia tohto
         znatného Bodrica. Našli sa však medzi nimi i takí, ktorí, ako Jaroš, boli tajní pohania,
         nedôverovali okamžitému Gottšalkovmu víťazstvu a mysleli, že ešte i Rozmocký príde k moci,
         ktorú mával kedysi. Preto to váhanie, tá bázeň a to hanbenie sa prísť Rozmockému na oči.
Keď Rozmocký počul Pliesniča hroziť, že ešte Rozmocký, bodrický znatný, bude u neho, u
         svojho desiatlika žať za mzdu a zárobok, všetka horkosť, akú môže vzbudiť len nevďačnosť
         naproti dobrodincovi, liala sa mu prúdom po žilách a vrážala sa mu do tváre i do rúk. Už
         chcel ako rozzúrený lev hodiť sa celou silou na nevďačného zradcu; ale vtom sa vzbúrilo
         šľachetnejšie povedomie v jeho znovuzrodenom a nebeským svetlom osvietenom duchu; i zadržal
         prirodzenú náruživosť, hodil jej uzdu toho vyššieho zápalu, ktorým sa plní srdce a myseľ
         pravých kresťanov:
„Pliesnič, Pliesnič, povedzže tu všetkým do očí: či si nebýval u mňa i s ostatnými
         desiatlikmi plnoprávnym bodrickým sedliakom? Povedz, či som ťa čo len raz poháňal k
         desiatlickým povinnostiam? Či som užil čo len raz práva postaviť teba alebo niektorého z
         vás pred súdom na snop slamy?
[
1
]
Bral som od vás svadobné peniaze?
[
2
]
Sdieral som z vás na trhoch alebo doma predajné poddasy?“
[
3
]
Rozmocký meral všetkých podbehnutým okom, ktoré sypalo žeravé výčitky na nevďačníkov.
         Pliesnič sa zapálil. Ale nestydatosť sa vie povýšiť nad šľachetnejší cit, ktorý sa začína
         budiť. Vie ho vše potlačiť dôvodmi rozumu alebo výhovorkou na okolnosti.
„Čože nás po tom; prišli sme teraz za celkom inakšou robotou,“ odvrkol Pliesnič, ťahajúc
         za sebou drábov a ochotnejších desiatlikov. Desiatlici, čo zostali úctivo za bránou,
         urobili vravu, prisvedčujúc Rozmockého rečiam. Hlavný veliteľ kniežacích drábov, ktorý
         dosiaľ nemo stál a počúval, postavil sa zrazu s kopijou pred Rozmockého a povýšeným hlasom
         prehovoril: „Na kniežací rozkaz máš odovzdať dom i všetok majetok pod správu pána
         Pliesniča, vydať cudzie, u teba schované osoby a potom ísť s nami do starej kontyny, kde sa
         zodpovieš kniežaťu zo svojich buričských skutkov a zo svojho pohanstva.“
Rozmocký sa nahneval; ale, nedajúc znať na sebe pohnutia, riekol chladne:
„Nuž, keď už došlo tak ďaleko, že ani Rozmocký nie je v Bodriciach istý pred zbojníckymi
         útokmi na svoje majetky a keď sa sväté právo domu znatného Bodrica takto môže šliapať
         nohami, vojdite a hľadajte si v mojom dome cudzie osoby. Ak ich nájdete, pôjdem spolu s
         nimi pred vaše knieža! Ale ak nenájdete, čo potom?!“
Pliesnič popredku, za ním drábi a niekoľkí desiatlici hrnuli sa do dvora. Rozmocký
         podišiel k desiatlikom, čo zostali pri bráne. Pomaly blížili sa aj oni bojazlive k nemu.
         Privítal ich dôverčivou rečou:
„Vy ste už všetci kresťania?“
„Všetci, pán Rozmocký!“ zvolali jedni.
„Nuž nie tak, nie sme všetci kresťania, ja prvý nie som kresťan; ja sa ešte vždy klaniam
         domácim bohom spásy!“ kričal mladý, asi tridsaťročný chlap, usmievajúc sa dôverne na
         Rozmockého.
„Zabite ho, zradcu, prečože šiel s nami!“ kričali tí, čo vošli prví a zostali na dvore
         na rozkaz Pliesničov.
„Jadoš jadošský, tak si ty stdážil na Boddičovci? Pdeto nám ušly tie pdekliate pohanky!“
         ozval sa Kvasnec.
Rozmocký pozrel na Jaroša a upamätoval sa, že je to syn starého desiatlika, ktorý
         obrábal dlhé roky jeho role. Prihovoril sa mu prívetivo:
„A vitaj, Jaroš, ledva by som ťa bol poznal. Tak ty si ešte stále ctiteľom Živy a
         nechodil si za biskupom žobrať o moje role?“
Jaroš sa dôverne priblížil k Rozmockému.
„Nuž, pán Rozmocký, všelijaké to bolo; každý bral, čo mu z tvojich majetkov dávali noví
         páni. O tebe boly povesti, že už nikdy neuzrieme tvoju tvár, i mňa nadchádzala taká chuť
         ako ostatných. Ale predsa som sa lepšieho domyslel a povedal som si: Milý Jaroš, čo ti raz
         bohovia nedali, to im násilne z rúk neber! Rozmockých háje, role, lúky nedali bohovia ani
         tebe ani rárožskému biskupovi, a preto, milý Jaroš, ani sám neber, ani od biskupa
         neprijímaj ničoho z majetku Rozmockých.“
Jaroš by bol ešte rozprával, keby ho nebol Rozmocký prerušil novou otázkou:
„Povedzte mi však, Bodrici, najmä vy, čo ste prijali kresťanstvo, či vám to Ježiš
         Kristus rozkazuje napádať takto svojho bývalého dobrodincu?“
„Pán biskup dovoľuje, pán knieža rozkazuje,“ odpovedali chytro tí istí, čo skôr kričali
         na Jaroša.
„Dobre, dobre; ale veď ste vy Bodrici, či je tak alebo nie?“ pýtal sa zasa Rozmocký a
         dodal: „A po Bodriciach som ja predsa známejší znatný ako váš biskup a aspoň taký známy ako
         Gočalko.“
„To je pravda, to je pravda, sto bohov paromov!“ skríkla veselo tlupa bodrických
         sedliakov, ktorí sa boli pomaly shromaždili okolo brány a teraz spolu s osmelenými
         sedliakmi vrútili sa do dvora.
„Hej, viem ja dobre, ako to bývalo v Bodriciach za časov baťka Rozmockého,“ zavolal z
         plného hrdla vysoký, mocný, starší chlap. Pohrozil obrovským kyjom a spýtal sa: „Nuž a
         reku, či sa budeme dlho dívať na toto gazdovanie?“
„Ej ba tak,“ vykríkol Daryč, skočiac do dvora. Buchol kyjom Kvasneca, ktorý práve čosi
         brblal, že sa zatackal a padol na zem. To bolo heslo; i ostatní, vyberúc si každý svojho
         chlapa, začali búchať a mlátiť Pliesničovu družinu. O chvíľu nebolo ani jedného nepriateľa
         na dvore Rozmockého. Vtom sa vrátil Pliesnič a jeho sprievodcovia zo svojho vyšetrovania.
         Prišli už však po stratenej bitke a boli náležite privítaní bodrickými sedliakmi.
Pliesnič, nenájduc nikoho v komnatách Rozmockého, pýtal sa pánovite:
„Kdeže sú tie dve ženské, s ktorými si sa dnes ráno odplavil z Bodričovca po Travne?
         Skryl si ich sem do svojho brloha, vieme to dobre!“
„Ja som vám proti všetkým bodrickým obyčajam otvoril znatný dom a vy ste mohli v ňom
         hľadať, čo ste chceli; teraz sa ťa, desiatlik, pýtam, kto ti dal právo zvať znatný dom
         brlohom?“
„Tu máš brloh!“ vykríkol Daryč a rozohnal sa šabľou po druhom uchu Pliesničovom, takže
         mu i toto odletelo spolu s preťatou šatkou, ktorou mal zaviazanú raňajšiu, od Jarboda
         utŕženú ranu. To zavinilo nekonečný smiech; Pliesnič tu stál bez oboch uší; drábi sa začali
         chytať zbrane, ale bodrickí sedliaci urobili s nimi krátky poriadok, zaženúc ich až ku
         Travne.
Daryč sa vrátil po malej chvíli a smejúc sa, pomáhal svojmu gazdovi zavierať dvor a
         zakladať závory na bránu. Zamkli dom, ako sa patrí. Rozmocký hovoril:
„Ty si dnes môj opravdivý anjel-strážca, Daryč môj! Poslal mi ťa sám Kristus Pán!“ A
         stisol mu srdečne ruku.
„Ale Živoslava a Gočalko mi budú dnes zlé želať; tamtá Svantovíta tento Krista Pána bude
         prosiť, aby mi dal poriadny výprask,“ odpovedal Daryč, sebavedome, ale obojetne žartujúc.
„Ďakujem ti srdečne za verné služby, čo si mi dnes preukázal. Ale o Ježišovi Kristovi sa
         ešte musíš naučiť slušnejšie hovoriť. Ten trpel a umrel za nás a za naše hriechy a nie je
         prístupný nikomu, len ľudskému pokániu a viere, že on sám je spasiteľ a mimo neho že niet
         nijakého druhého boha.“
„No, nech je už tak alebo tak, ja vás mám rád; lebo vy máte rád Bodricov a ctnosti a
         mravy naše. Ale Živoslava smýšľa o vás zle-nedobre. Ak sa kedy dostane k Budučičovi, beda
         mi; veľžrec ma iste vydá v kliatbu Svantovíta a na zážinky budú chcieť miesto Nemca mňa
         obetovať, čo sa mi Živoslava nažalovala, že vás nevída klaňať sa bohom spásy. Nuž ale žart
         nabok, je to predsa osoba s chovaním našich otcov a matiek!“ Tak hovoril Daryč; pri
         posledných slovách mu zaihraly slzy v očiach a vzal na seba takú vážnosť, že sám Rozmocký
         bol preniknutý hlbokým citom verného služobníka, áno, priateľa svojho.
„Všetko pomôže zniesť, nado všetkým zlým zvíťazí Boh náš všemohúci. Úbohá Živoslava je
         krásneho citu, ale je hlboko pohrúžená v bludoch!“
„V toho i ja verím,“ vetí Daryč na utešujúce slová Rozmockého; „lebo nebeský Boh náš je
         väčší a mocnejší od všetkých ostatných bohov našich. A tak predsa len blúdi Živoslava? Či
         blúdili i otcovia z matky naše?“
Rozmocký nepokladal však prítomnú chvíľu za príhodnú, aby s Daryčom rozprával o týchto
         veciach; preto chcel teraz predniesť, čo ho i tak najväčšmi pálilo.
„Povedz mi však, ako si vykonal toto, dnes už druhé majstrovské dielo?“
„Dobre; len si človek musí vždy povedať: nech je tak alebo tak, budem konať podľa prvej
         myšlienky a budem mať na mysli svoju vlasť pri každej práci! Prvá myšlienka býva najlepšia
         a robí človeka sebavedomým, nedajúc mu váhať a kolísať sa; myšlienka na vlasť nedá mu zasa
         v tom divom prúde boja odbehnúť za vlastným ziskom!“
Rozmocký držal ruku Daryčovu vo svojej a tisol ju srdečne. Obdivoval náuku tohto
         pospolitého človeka, ktorý vlastne ešte neokúsil z kalicha kresťanských právd, hoc ho už
         sám častejšie upozornil na niektoré rozdiely kresťanstva a modloslužby.
„Ó, aký schopný je tento národ, aký pripravený prijať Ježiša pod strechu srdca svojho!
         Príď, ó, príď skôr, nebeské svetlo!“ zvolal v duchu a objal priateľsky Daryča.
Daryč vysvetľoval ďalej svoje dnešné konanie:
„Jaroš je dobrá chlapina,“ vravel; „sám mi pribehol oznámiť všetko, čo sa stalo v
         Lubici. Od neho som sa dozvedel, ako sa Jarbod dostal k rannému dobrodružstvu. Ale hlavné,
         čo mi vdýchlo prvú myšlienku, bolo, že mi Jaroš oznámil i tajné búrenie a najímanie
         desiatlikov na prepadnutie tvojho domu. Fundátorom bol Pliesnič. Hneď som vedel, že bude
         treba kyjov. Zahvízdal som na svojich priateľov, naviedol som ich, aby sa pripojili medzi
         pliesničovcov a pri prvej príležitosti vyvolali hádku a zadržali pre nás neprajné udalosti.
         Ale najlepšie som mal prihotovené v hájiku! Reku: nech je už tak alebo tak, ale chrbty im
         musíme vyprášiť. No a to je celé tajomstvo; mám radosť ako dieťa, že sa to tak podarilo!“
„Lenže, milý braček, iba teraz hrozí opravdivé nebezpečenstvo,“ vravel Rozmocký;
         „Gočalko bude besnieť a my tu neobstojíme; čoskoro sa na nás dovalí väčšia moc!“
„Hm!“ rozmýšľal nahlas Daryč, „keby len Živoslava nevymyslela nejaký prostriedok a
         neoznámila Budučičovi zmenu, ktorá sa stala vo vašej viere; tam by bola pomoc, a to veľmi
         výdatná!“ Po chvíli dupol mrzute nohou a zakričal, celý zmenený v tvári: „Eh, predsa,
         predsa, že i vy, pán Rozmocký, sklonili ste sa k tým Nemcom. Sto bohov paromov, sto bohov
         paromov, predsa škoda, škoda, škoda!“ Jeho tvár, rozihraná k plaču a strasti, poskytovala
         žalostný pohľad. Rozmocký videl svojho priateľa skľúčeného starosťou a netušiaceho inej
         pomoci, len čo im Arkona môže dať. Tú však videl zmarenú vážnymi príčinami.
„Zachovaj Boh, Daryč môj, nesklonil som sa ja utláčateľom našej vlasti. Sklonil som sa
         pred Kristom Pánom, ktorý i mňa premohol a získal si ma. Sloboda našej vlasti, sláva
         Bodricov vykvitne iba pod Spasiteľovým krížom! Ó, keby poznali Bodrici čo najskôr, koľko
         trpel Kristus pre nich!“ vravel Rozmocký.
„No, no; nech je už ako chce,“ odpovedal uspokojený Daryč, „ale sa tu dlho bez mocnej
         pomoci neudržíme. Čo teda rozkážeš, pán Rozmocký? Nemám bežať sám na Arkonu a žiadať o
         pomoc, kým sa Budučič dozvie o tvojom pokrstení?“
„Nechaj to tak; len Boh dáva národom víťazstvo a má právo i smrťou trestať ľudské
         hriechy. Keď sme však z jeho ruky mnohé dobré veci prijali, patrí sa, aby sme vďačne i zlé
         prijímali. Nesužuj sa, Daryč môj, priveľmi. Ako ráči Boh s nami nakladať, tak je dobre.
         Jeho vôľa dej sa medzi nami. Urobíme, čo bude v našej moci, ale k modle, ktorá je nie
         ničím, nepôjdeme o pomoc! Ty ochraňuj svojím bystrým zrakom dedičstvo Rozmockých, ktoré
         náleží vlasti! Ak sa v tomto prúde niekde stratím, vyhotovím listinu a urobím ťa vladárom
         svojho majetku, kým sa vrátim. Príde čas a ukáže sa pomoc. Len do času drž v tajnosti: o
         mojom kresťanstve nech ľud ešte nezvie. Vieš podľa seba, ako je ťažko pochopiť telesnému
         človeku veci ducha božieho! Vlasti by škodilo, keby sme toto tajomstvo vyzradili pred časom
         ľudu. Ľud nevie ešte rozoznať svetlo od tmy; lebo aj tma sa odieva ako svetlo tam, kde
         svetlo duší nesvieti vo vnútri!“
„Nech je už tak alebo tak,“ odvetil Daryč, „ja som s vami až do smrti a po smrti s
         našimi otcami u Boha nebeského. Sto bohov paromov, tam u Boha nebeského!“
„Toho trojjediného!“ dodal Rozmocký.
„Triglava víťazného!“ opravoval Daryč.
„Tam sa uvidíme iste u Boha Otca, Syna i Ducha Svätého, amen,“ zavŕšil pohnutlivý
         rozhovor Rozmocký.
Daryč sa zamyslel.
„Mám už čas odísť k junákom, lebo mi tam všetko vypijú; prichystal som im čohosi na
         posilnenie a musím za nimi!“ vravel odchádzajúc.
Rozmocký urobil za ním znamenie kríža a dal mu požehnanie: „Odprevádzaj ťa milosť Pána
         nášho Jezu Krista!“
[
1
]
Dlžníka, nemôžuceho zaplatiť dlh, postavili na snop slamy a sotili ho s neho dolu,
               čím sa stal navždy otrokom svojho veriteľa.
[
2
]
Desiatlici nesmeli svoje dcéry vydávať prv, kým nedali veriteľovi daň z
            nej.
[
3
]
Nesmel predať nič zo svojho gazdovstva prv, kým nedal z toho „poddas“, ako súvekí
               spisovatelia volali tieto dane národným menom.

--- KAPITOLA 2 ---

II. Svetlo v tmách
Po strašnom dni skláňalo sa slnko nad ústím valnej Labe tak smutno, tak osirelo, ako by
         samo želelo nad ľudským poblúdením a kvílilo nad neresťami, ktoré si ľudia sami na šije i
         srdcia svoje kladú. Husté mraky pohltily horúce a skvelé jeho lúče do svojho vlhkého
         náručia. Posledné pablesky rozlialy sa trudnomyselne po Travne skôr, ako ich zasiahlo
         rameno mrakov. Rozmocký, vyprevadiac z domu Daryča, šiel do svojho chrámu, to jest do
         tichej chyže, ktorá mu slúžila za skrýšu pobožných dumaní a kochaní sa v slove živého Boha.
Skromným okienkom dopadaly do chyže posledné lúče zapadajúceho slnka. Celý uznojený a
         utrmácaný sadol si na stoličku. Naproti na stene visel obraz Ukrižovaného. Oprel svoje
         lakte o lipový stôl skvelej bielosti a složil horúcu hlavu do dlaní. Srdce mu bilo
         nepokojne, dorážaly naň i prístrachy o osoby, ktoré sa nachádzaly v jeho ochrane, i veľké
         úzkosti a starosti pred veľkou úlohou, ktorú si postavil, keď sa vrátil z kresťanských,
         duchom znovu zrodených Čiech.
„Ó, osvieť ma!“ vzdychol si Rozmocký, sopnúc ruky, „svetlo drahé, Bože mocný, nauč ma
         plniť tvoju vôľu! Rozkáž a služobník vyplní tvoje prikázania, daj mi vnuknutie, čo by som
         mal robiť na pripravenie stánku Pánovi svojmu v Bodriciach!“ Skloniac zasa hlavu svoju do
         rúk, zamýšľal sa na všetky strany. Po chvíli vstal, vytiahol z tajnej skrýše v múre
         zapravenej lipový valec, obkrútený remienkom, znovu sa posadil a hovoril k sebe samému:
„Musím jednak ešte raz preskúmať, čo myslí starodávny priateľ Budučič o našej slobode a
         o jej znovudobytí. Aj podľa náuk evanjelia patrí sa všetko vyskúšať, a čo je dobré, toho sa
         držať!“ Potom oprel valec o stôl a čítal:
„Ak sa neobráti Gočalko k bohom spásy, ak nebude chcieť uviesť nazpät naše staré
         bohoslužby, o čom sa ty a Neletyč musíte prezvedieť, potom sa pousilujem ja o dostatočnú
         pomoc. Všetky naše pokolenia sklonily sa dnes pred Svantovítom, len z krajín Gočalkových
         nezavítal nikto z domácej znati na Arkonu. Dolenci a Ratari robili pokánie. Celé predné i
         zadné Pomorie, ktoré už tiež Poľania navádzali k odpadnutiu, spamätalo sa a obnovilo
         starodávne smluvy so Svantovítom. Komora Svantovítova je zasa naplnená. Zakladám sklady
         zbrane, peňazí i potravy na území statných Vagrov, ako na Tembre, tak aj na pevnine, a
         najmä, pravda, na stargradských pobrežiach. Uznoimania a Volyňci obetovali mi k službe sto
         korábov, hotových odplávať každú chvíľu. Počítam tiež veľmi na skrýše v hájoch Rozmockých
         blízko mora a Travny. Koráby uznoimanské a volynské tam budú pripravené, a ty si zodpovedný
         za včasné obstaranie všetkého potrebného. Daryča mi potom pošleš so zvesťami o vašich
         pokrokoch. Čas k všeobecnému povstaniu určte si sami. Predné kroky však urobte s Gočalkom.
         K tomu cieľu posielam ti do ochrany dieťa jeho Jarmilu; túto cvič, a najmä daj cvičiť skrze
         Živoslavu, veľmúdru a horúcu ctiteľku Živy, vašej bohoslužbe. Dieťa môže sa stať v tvojich
         rukách výborným prostriedkom na získanie slabého a vrtkavého Gočalka. Čo raz mohla vykonať
         láska k milenke, prečo by to isté nemohla vykonať láska k dieťaťu? Na prvú zvesť o dobrých
         tvojich pokrokoch u Gočalka pošli i Jarmilu, kňahyňu vašu, ku Gočalkovi, aby potom i ona
         horúcou svojou láskou, ktorú nosí stále vo svojom srdci, urobila posledný útok na svojho
         milovaného manžela. Tak som si to vymyslel. Nerád by som zbytočne prelieval bodrickú krv,
         preto ti dôrazne radím, aby si Gočalka získal a odvrátil ho od cesty, ktorú nastúpil. Ak
         nebude ináč: pomôže meč Svantovítov. Pomôcť sa vám musí, lebo ináč nás zožerú naši
         vrahovia. Kedyže sa uvidíme, starý môj priateľ? Potom sa narozprávame! Ty mne o turnajoch,
         víťazstvách a dobrodružstvách svojich, ja zasa tebe o sviatkoch, nerestiach a víťazstvách
         našich obetí na Arkone!“
Rozmocký prestal čítať, položil valec na stôl a vzdychal: „Ó, môj starý Budučič, veľmi
         si sa zmýlil v Rozmockom, ako sa mýliš v Gočalkovi. Dosť som pracoval pred tvojím
         upomenutím i po ňom; Gočalko je naveky stratený našej vlasti. Ale aj so mnou sa stala veľká
         zmena v mohutných premenách času. Na Arkone niet viac spasenia pre náš národ. Dobrý Budučič
         môj, ty si ešte nebol v prísnej škole duchovného života, ešte ťa ukájajú zvodné Sirény v
         ihravých, neskutočných sníčkoch, v lživej obraznosti nepravých svetov. ,Bohovia spásy‘ — to
         je len mŕtvy zvuk, slová síce dobré pre nový smysel, ale nič iného. V starých ústach je to
         však len starý štrngot využívaného železa. Nový vek, nové svety sa tlačia nezdolateľnou
         mocou do toho nášho slovanského severu a ,bohovia spásy‘ sami už utekajú pred svetlom Boha
         Spasiteľa, ukrižovaného od neveriacich. A predsa, kto sú tí, čo zapaľujú v Bodriciach
         pochodeň evanjelia? Ako by sám diabol chcel prekážať Pánovi, taký ľud sa zaoberá
         apoštolstvom! Ježiš volá hlasne proti týmto farizejským líškam: „Darmo ma ctíte, učiac
         učenie ustanovení ľudských!“ Obielené hroby, plné umrlčích kostí, zatieňujú nebeské svetlo.
         A predsa, predsa ,bohovia spásy‘ utekajú, i ujdú napokon!“
Rozmocký sa zaniesol prorockým duchom do ďalekej budúcnosti v nádejach vierou horlivou
         obživených a zabudol na údolie Jozafat, do ktorého sľúbil Hospodin sviesť všetky národy,
         aby sa tam súdil s nimi o ľud svoj a dedičstvo svoje! Zabudol, že i v pohanskej Slávii musí
         sa prv otvoriť údolie Jozafata a údolie posekania! Uprostred hlbokého myslenia hral sa s
         vakom, až mu vykĺzol z rúk a padol k nohám.
„Je pravda, isté,“ hovoril potichu, „že sa Gočalko neobráti nazpät do pohanskej tmy. Aj
         jeho národné smýšľanie veľmi podlomila dnešná schôdzka, takže i s tejto strany sa dá sotva
         od neho očakávať zmena k dobru drahej vlasti. Tu veru ani láska k dieťaťu, hoci čerstvá,
         ani stará láska, čo i najhorúcejšia, neosoží nič: ach, ďaleko, ďaleko je už hodená sekera
         vo vyhúknutom živote. Tak teda, podľa výrokov Budučičových, zasa by sa maly prelievať
         potoky krvi? Či niet iného spôsobu spasiť vlasť? Pre jedno zlo, pre cudzozemskú úžeru a
         zdieranie púšťať sa do druhého! To sú zatratenia hodné pohanské bludy. Nie, to je nie pravá
         cesta! Tak nesmieme robiť. Ako zbavíme vlasť nemeckých ukrutníkov a získame ju Kristu? Či
         už na to nemyslí, či sa nepotí na rozuzlení tejto otázky aj Vojtech brémsky? Toľko kriku už
         narobil, a vari jeho činnosť nemá hlbšieho významu?“
Tak hútal náš starec. Potom sa rozhodol: hlasno zvolal, vstanúc a prechádzajúc sa po
         izbe:
„Pravda, že Vojtech je Slovan. Ale to je prvá i posledná príčina, ktorá by ma bezmála
         bola zviedla vidieť v ňom apoštola Slovanov. Nie, nad Veserou nezrie cirkev božia, ktorá by
         prijala ľud môj, zanietený bludom, do svojho samospasiteľného lona! Nie, nie, tie naduté
         postavy, bez pokory pred Pánom, tí bujní rytieri v kňazskom obleku, tie rozkošami zunované,
         života sýte tváre necudných lumpov nemôžu byť povolané k apoštolovaniu medzi slovanskými
         národmi!“ Zasa si sadol, zasa složil hlavu, zmorenú myslením. Zasmútil, že nechcela prísť —
         ako vravel Daryč — prvá dobrá myšlienka. Slzy kvapkaly po chlapskej tvári a hojne rosily
         sivé fúzy.
Tak rozjímal, skľúčene sediac: „Pekný, rozkošný, nevinne veselý je ten náš starý svet
         slovanský so svojimi bájami, bujnými plodmi hravej obrazotvornosti! Tí životom kypiaci
         ctitelia bohov starodávnych prenikajú naskrze dušu národa. Ale čože už osoží ten život
         snársky veľkému národu, keď hrmí celým svetom a dolieha na ostrovy a k všetkým pohanom
         slovo Boha živého: ,Vzývať ma bude a vyslyším ho, ja s ním budem v súžení, vytrhnem a
         oslávim ho. Dĺžkou dní ho nasýtim a ukážem mu spasenie svoje!‘ Tak musíš i ty, Slávia
         modloslužobná, uveriť v tomto údolí Jozafat, lebo nebudeš Kristom nasýtená dĺžkou večných
         dní. Naše rytierstvo a bohatierstvo nad svetom i peklom nič nie je bez tohto vojvodu: je
         len vresk na smetišti sveta. Bezbožní vyrastajú ako burina a kvitnú všetci činitelia
         neprávosti, aby boli vyhladení naveky. Tak, tak sme i my chodili dlho v tejto tme a
         nevideli svetla, čo vyšlo nad Izraelom. Ó, vy tisíc ráz blahoslavení apoštolovia od Nitry,
         že ste až do susedstva tohto tmavého severu doniesli pochodne živej viery a svedectvá
         zákona, aby sme i my mohli byť zahanbení ku svojmu spaseniu; my, čo dúfame v obrazy, čo
         hovoríme liatym sochám: vy ste bohovia naši.“
„Dobrý, lásky k národu plný Budučič, toto svetlo ti chýba, všetko ostatné máš v hojnej
         miere. A kto ťa obráti k Pánovi, veľký prorok pohanskej Slávie? Kto iný ťa vykúpi, ako ten,
         čo urobil zo Šavla Pavla? Ty mocný kazateľ Jezu Kriste, zmiluj sa nad Šavlom arkonským!“ Tu
         klesol Rozmocký na kolená a modlil sa ticho uprostred hojného prelievania sĺz. Tma pokryla
         zem, husté oblaky zo západu rozšírily sa po obzore a zastrely rýchlosťou vetra oblohu
         nebeskú. Blesky začaly križovať nad Lubicou a do zmútenej Travny trepaly hromy tak husto,
         ako keď perú šaty dievčatá na potoku.
Rozmocký nevidel, nepočul nič; hlasno si vzdychal a po každej modlitbe skrúšene sopäl
         ruky k tomu, pred ktorým kľačal, a volal: „Hospodine, slyš modlitbu moju a volanie moje
         nech dôjde k tebe. Neskrývaj tvár svoju predo mnou v deň súženia môjho, nakloň ku mne ucho
         svoje, keď k tebe volám, chytro vyslyš ma!“ Vstal. Blesk sa zapálil na nebi, ako by sa bol
         vzňal celý blankyt plameňom a trasúc sa ožaroval okienkom za dlhú chvíľu komôrku
         Rozmockého. Taká sa zdala nášmu starcovi táto žiara ako slávne amen, Bohom samým v blesku a
         hrmení s vysokého neba odspievané. Svetlo nebeské našlo v tú chvíľu v zemských tmách
         dvojaký výraz: tam blesk živlov trhal s neskrotenou silou hustú zemskú tmu, tu, v tejto
         krásnej duši, žiarilo svetlo zákona a svedectva, s odvahou začať svätý boj proti tmám
         slovanského pohanstva. Hruď jeho pretekala blahoslavenstvom, naváženým z neprebraných
         zdrojov písem, ktorých známosť si doniesol z Čiech: tieto mu daly hojného pokoja, hoc sa i
         vznášaly osudné búrky nad jeho šedinami.
Rozmocký vedel dobre, že Gottšalk neprestane prenasledovať pohanov. A vedel i to, že je
         nemožné, aby už teraz mohol vystúpiť sám s náukami kresťanskými, lebo nenávisť, zakorenená
         oproti Gottšalkovi, ľahko by sa preniesla na vlastný obsah kresťanstva. Doterajší boj nebol
         ešte vlastne, bojom o vieru. Pohanstvo so svojimi náukami tu ešte stálo a nemeckí mnísi
         nestavali mu oproti bohaté vrchy náuk slova božieho, ale iba vonkajšie mŕtve obrady a, čo
         najväčšmi urážalo, nenávidené služby, desiatky, podajnice a iné slobodným Slovanom
         neznesiteľné ťarchy a bremená. Položenie, v ktorom sa nachádzal Rozmocký so svojimi
         velikánskymi úmyslami uprostred ruchu a pohnutí sveta, veci domáce, lubická vzbura,
         mrzutosť s desiatlikmi a drábmi na jeho dvore: to všetko ho miatlo, tlačilo myseľ a srážalo
         ducha, ináč živého a odvážneho. Z labyrintu úzkostí ho vyslobodila spomienka na milých
         hostí, okrúhlym želiezkom zakliatych. Rozkresal oheň, zapálil smolniačik a šiel ku schodom.
         Vojdúc do tajnej chodby, potešil sa, že plápolavé svetlo smolniačika osvietilo tvár
         spokojne spiaceho Jarboda Neletyča. Videl, že raneného sveril dobrým opatrovateľkám: rany
         boly previazané. Jarmila sedela na drevenom stolci pri lôžku nemocného. Živoslava, na smrť
         bledá, hľadela nepohnute pred seba, ako by v driemotách, so založenými rukami.
„Veľké nešťastie nás zastihlo!“ vravel potichu Rozmocký, strkajúc smolniačik do vysokého
         svietnika v kúte; „ako sa vám tu vodilo, moji milí?“
„Prečo si nám radšej nedovolil plaviť sa širokým morom divou búrkou; väčšie
         nebezpečenstvo a strašnejšia búrka by nás nebola zachvátila!“ vykríkla Živoslava, sypúc
         oheň náruživého hnevu z tváre a očí svojich.
„Živa, matička životodarná, odmení Rozmockého, že zastavil náš nebezpečný krok!“ ozvala
         sa Jarmila milým, prenikavým hlasom: „Jarbod by bol celkom iste omnoho viac vytrpel; krv
         bola sadnutá, rany boly nečisté. Vymyla som rany, previazala rameno i drahú hlavu. Ach a
         aký múdry gazda zakladal túto skrýšu! Všetko bolo prihotovené, čistá voda, ešte i len
         hojivé zeliny, ktorým rozumela Živoslava! Všetko, všetko bolo zariadené tajnou rukou tak,
         aby bol úbohý Jarbod opatrený. Ó, ako ti mám ďakovať, ochranca náš?“
„Nuž, dievka moja zlatá,“ odvetí Rozmocký, „to už tak ide s nami! My, chlapi, musíme mať
         údy vždy hotové pre údery mečov a kopijí; ale múdry junák pamätá i na svoje rany. U mňa to
         vždy tak bývalo, kyj a šabľa vedľa hojivých zeliniek. A akože sa má náš hrdina? Pravda,
         dlho bol bez obväzu a tí čertovskí Dáni rúbu hlboko.“
„V túto chvíľu spokojne drieme; pred chvíľou mykal sa búrlivo a zatínal kŕčovite päste,“
         rozprávala Jarmila.
Živoslava si zhlboka vzdychla.
Rozmocký sa zasmial: „No, aký div, že zatínal päste a že búrlivo sa mykal; po takom lome
         a po takej pračke môže sa veru i v spánku všeličo dobrodružného snívať!“
„Ó, Jarmila nešťastná, to je tvoje cvičenie v bohoslužbe Živinej?“ zvolala žalostným,
         vyčítavým hlasom Živoslava, gániac zlostne po Jarmile.
„Ach, uspokoj, sladký ochranca, moju Živoslavu!“ prosila Jarmila, sopnúc ruky oproti
         Rozmockému. „Myslí si o tebe strašné veci. Vraví, že si kresťan! Že si sa zriekol ako
         Gočalko rodných bohov, ó, povedz, povedz, drahý ochranca náš, Živoslave, že si sa nezriekol
         bohov domácich!“
„No povedzže, ak máš smelosť, do očí tomu svätému dieťaťu, že si sa nezriekol našich
         bohov!“ iskriac očami vykríkla Živoslava z plného hrdla, takže sa Jarbod strhol zo sna a
         posadil sa na loži: „Sem kopiju, sem moju šabľu!“ vykríkol.
Jarmila skočila k Jarbodovi, prihovárajúc sa mu, aby sa neľakal. Rozmocký mu pomohol s
         lože a odovzdal ho Jarmile. Potom utrel dohorievajúcu fakľu, vzal popod pazuchu
         omdlievajúcu Živoslavu a kázal všetkým ísť hore. Schody zavrely sa za nimi a klinec skočil
         na svoje miesto.
Búrka na nebi, taká nepokojná, priniesla pokojnú noc. Veľmi ju potrebovali naši unavení
         pútnici. Ktože by sa opovážil ísť cez rozbúrenú Travnu pri oslepujúcom blesku a divom hrome
         z Lubice do hája Rozmockého? Keď zakrvavení kniežací drábi a desiatlici doniesli na starú
         kontynu zväčšenú povesť, že v Rozmockého háji sa pohania húfne sbierajú a že sa azda stroja
         prepadnúť samého Gottšalka, celá kniežacia rada uzavrela, aby sa toto povstanie udusilo
         všetkými prostriedkami. A tu sa celú noc hotovila proti domu a ľudu Rozmockého búrka o nič
         nie menšia, ako bola tá, čo sa chystala z oblakov, za ktorými sa bolo schovalo slnko, čo
         tak krásne celý deň svietilo. Len rozpenená Travna a v oheň rozpustené nebesá kládly
         všetkému neprechodné záseky.

--- KAPITOLA 3 ---

III. Triglav
Ak bola strašná noc po lubickej schôdzke, strašnejšie bolo ráno na pravom brehu Travny,
         v háji Rozmockého. Všetka náruživosť, strašnou búrkou nočnou potlačená, vybuchla hneď za
         rána na Bodričovci, v starej kontyne. Gottšalkova rada dozvedela sa všelijakými spôsobmi,
         že tajomné modloslužobnice, príčina strašných udalostí včerajších, sú buričky, vyslané z
         Arkony na udržovanie nespokojnosti pohanov a že sa skrývajú už dlhší čas u Rozmockého. Tam
         že našiel včera skrýšu a útočište i Jarbod Neletyč. Vybrala sa teda dostatočná výprava na
         lodiach za Travnu a obkľúčila pokojný dom Rozmockého.
Pán domu sotva stihol hodiť na seba plášť, bežal do Jarbodovej izby, aby ho vzal a
         schoval do včerajšej skrýše. Ako však ustrnul, keď ho tam nenašiel! Ako lev, starostlivý o
         svoju korisť, letel do druhého krídla domu v nádeji, že ho nájde v spoločnosti Jarmily a
         Živoslavy. Vrútil sa teda do ich komnaty, ale zasa ustrnul, keď tu uzrel len Živoslavu a
         Jarmilu. Stály pri okne a úzkostlivo pozorovaly, čo sa deje vonku. Drábi a desiatlici
         blížili sa opatrne, čakajúc azda, že z domu podniknú na nich vražedný výpad. Rozmocký už
         nemohol dlhšie otáľať. Pojal teda Jarmilu so Živoslavou, uviedol ich chytro do tajnej
         chodby a tak ako včera schoval okrúhle želiezko do plášťa. Sotva to vykonal, už aj
         lomcovali drábi náramnou silou bránou, až sa závory otriasaly.
Rozmocký, vidiac nevyhnutnosť, prestal hľadať Jarboda a šiel k bráne, aby sosňal závory
         a vpustil nepriateľov do svojho domu.
V tej chvíli uvidel Rozmocký i Jarboda, ako sa ponáhľa shora, aby bol svedkom výjavu,
         ktorý naň čakal. Nemohol zniesť, aby bol príčinou rozmnoženého nebezpečenstva, v ktorom sa
         beztoho nachádzal dom Rozmockého a ako sa mu videlo, i Jarmila; preto, vidiac výpravu z
         Bodričovca na viac lodiach cez Travnu sa prevážať, pevne si umienil, že sa Rozmockému
         stratí, aby nemusel byť predmetom jeho starostí a možno aj opätovného prekrytia a aby sa v
         príhodný čas vydal kniežacím drábom. Svoj úmysel vykonal navlas. Rozmocký už chcel znovu
         založiť poslednú závoru, mieniac schovať Jarboda, ale netrpezlivá chasa vrazila prúdom do
         brány, nečakajúc, kým by jej ju pán domu celú otvoril.
„Tu ma máte,“ uvítal ich Jarbod, „šanujte však po bodricky aspoň moje útočište, kde som
         si ranený oddýchol!“
„Poď teda; dobre si sa dovtípil, že si nám usporil hľadanie!“ odpovedal vodca drábov a
         odovzdal Jarboda stráži. „Lenže to je ešte nie všetko, prečo sme prešli cez Travnu, pán
         Rozmocký, vydaj i modloslužobnice, ktoré sa u teba vyše roka skrývajú!“
„Znatný dom je otvorený a viac nemožno žiadať od Rozmockého,“ hrdo odpovedal starec.
         Jarbod, hodiac významný pohľad svojmu ochrancovi, v ktorom ležalo všetko, čo môže cítiť
         vďačný mladík v hrudi, prekypujúcej láskou a oddanosťou, vzdával sa pokorne svojmu osudu a
         šiel pod strážou ku Travne.
Vodca drábov rozkázal po Rozmockého osvedčení prehliadnuť dom. Sám zostal s pánom domu
         úctivo pod návratím.
„Tak, pán Rozmocký,“ prihovoril sa vodca drábov, „vy ste sa nemienili brániť proti nám?“
„Ktože vám niečo podobného nahovoril?“ opýtal sa pokojne Rozmocký.
„Nuž Bodričovec, ba celá Lubica bola plná chýrov, že ste sosnovali strašnú vzburu!“
         smejúc sa odpovedal vodca.
„Hahaha!“ rozosmial sa Rozmocký, „to iste natárali tí desiatlici! Poprali sa tu chlapi,
         desiatlici a sedliaci, ako to už býva, keď sa títo ľudia sídu.“
„Prekliata chasa! No počkaj, to všetko musí knieža zvedieť hneď, len čo sa vrátim. Veru,
         takto to môže byť. A knieža, namrzené tou národnou schôdzkou, si myslelo, že je už celý
         svet vzbúrený! Počkajte, desiatlici.“
Drábi sa vracali, oznamujúc svojmu veliteľovi, že nenašli ničoho. Potom ešte vodca sám
         prešiel všetky izby a presvedčil sa o pravde výpovede svojich podriadených.
Jarbod sedel na starej kontyne v čiernej komore, čakajúc pod krížom Spasiteľa na
         posledný výsluch, a potom, ak nebude chcieť vyzradiť, kto boly modloslužobnice, ktoré
         bránil pri rozvaline, na muky, na vykonanie ktorých boly tu strašné nástroje po stenách
         rozvešané.
Po odvedení Jarboda a po odchode smiešnej výpravy na pravý breh Travny ničím sa tak
         nezaneprazdňovala myseľ Rozmockého, ako rozmýšľaním o prostriedkoch, ktorými by sa mohol
         vyslobodiť Jarbod Neletyč z hroziaceho mu nebezpečenstva.
Vtipných výmyslov nemával Rozmocký nikdy nedostatok. Išlo mu len o to, aby vyvolil
         najlepší z mnohých prostriedkov. Zdalo sa mu, že vyslobodiť Jarboda patrí k najľahším
         úlohám, ktoré dosiaľ vykonal.
Vedel, že Gottšalk nie je ľahostajný ku svojej prvej žene a k dieťaťu z tohto blahého
         manželstva. A hľa, nielen že má v rukách toto dieťa, ale súčasne on jediný môže Gottšalkovi
         dokonale odpovedať na otázky, ktoré mu tento tak netrpezlivo a túžobne, hoc nadarmo, staval
         v onen deň návštevy v Lenčíne. Pri ľstivom a úskočnom myslení dalo sa vyhútať i to, ako by
         sa mohla sama kňahyňa dostať do Bodríc. Takéto plány letely cez čulú myseľ Rozmockého.
Vytiahnuc okrúhle želiezko zo svojho plášťa, ponáhľal sa do tajnej chodby a zavrel
         pozorne za sebou schodový rám. Oba milí väzni sedeli jeden proti druhému, nič si
         nehovorili, ale ich myšlienky si istotne odporovaly. Vstúpenie Rozmockého rozradovalo
         Jarmilu. Živoslava ostala meravá a neciteľná. Jediné pošeptanie v Jarmilino ucho postačilo,
         že dievča siahlo s rozveselenou tvárou za ňadrá svoje, vytiahlo svojho Triglava a odopnúc
         retiazku, dávalo ho Rozmockému. Živoslava, hnevajúc sa na oboch, hľadela stranou a neskoro
         spozorovala skutok Jarmilin. Ale prvý pohľad na dievča stačil, aby vykríkla a hodila sa
         zúfale na ochranu Triglava. Ledva sa však zlato zablysklo v rukách odvážneho starého leva,
         už bodol svojím želiezkom do vyčnievajúceho klinca; podivuhodný rámec schodov vyskočil,
         Rozmocký prekĺzol a chodba sa hneď zavrela so strašným treskom. Klinec šťukol dolu na svoje
         miesto a schody boly zasa pevné ako múr. Čo nasledovalo v tajnej chodbe, nech si láskavý
         čitateľ sám domyslí. Kto opíše Jarmilin strach, keď šla samotná so Živoslavou do skrýše?
         Kto vylíči sladkosť nádeje, keď jej šepkal Rozmocký, že jej Triglav má vyslobodiť Jarboda?
         A kto sa opováži opísať ľaknutie Živoslavy, keď videla Triglava v rukách Rozmockého?
V Neletyčovci sedí starý Neletyč vo svojej chyži. Gottšalk si vec rozmyslel; prepustil
         Neletyča i s Dargunom Bodrovičom a Moričom. Nechcel ešte väčšmi dráždiť ľud a želal si čo
         najviac zjednodušiť zapletené udalosti. Všetok svoj zreteľ, keď vodca drabantov vysvetlil
         stav vecí veľmi priaznivo pre Rozmockého, obrátilo knieža na vyšetrenie totožnosti
         modloslužobníc. K tomu, ako sa mu videlo, mal kľúč v lapenom Jarbodovi. Neletyč nevedel
         dosiaľ nič o svojom synovi. Preto tu sedí taký skľúčený, taký malomyseľný, ako ešte nikdy v
         živote. Kvílil nad ním celý dom.
Keď vstúpil Rozmocký do komnaty, Neletyč nepočul mocných krokov starodávneho priateľa,
         až sa priblížil k nemu samému. Tu, pozdvihnúc hlavu, otvoril svoje náručie a, nemôžuc od
         vzlykania a usedavého plaču hovoriť, zvolal jachtavo:
„Koho to vidím, koho to vidím uprostred svojho strašného osudu!“
„Buď zdravý, druh môj!“ pozdravil ho Rozmocký.
„Takéto stretnutie po takom dlhom čase!“
„Odmení sa — ak bude požehnané!“ odvetil priateľ Neletyčov.
„A čo ťa vedie do domu nešťastia?“ opýtal sa starec príchodzieho.
„Los tvojho syna! Či vieš niečo o ňom?“
„Od toho času, ako som ho počul včera rečniť s pomosta, som ho nevidel, a počul som o
         ňom len veľmi zmätené povesti. Ó, povedz, povedže niečo o ňom nešťastnému otcovi!“
„No, mal si ho vidieť, ako tým Dánom pomimo švov páral kabáty! Na môj’ dušu, dobre si ho
         vyučil!“ rozprával dobromyseľne Rozmocký.
„Bodrický to parobok, bodrický chasník; ale čo je to všetko hodno? Kdeže je a kde si ho
         videl s Dánmi sa potýkať?“ pýtal sa Neletyč.
„Šiel som sa podívať čosi neskôr na schôdzku, tiež mám na starosti akýsi dom a dvor a
         vieš, že človek, keď má ženy v dome, sa ešte i na schôdzku oneskorí!“
„Do paroma, veď si si azda nedoviedol z ciest nejaké pekné Češky?“ žartoval trochu
         rozveselený starý pán.
„Videl som dosť pekných krásavíc, ale keď som sa nikdy nevyznal v tomto umení. V Čechách
         by som sa bol, pravda, skoro naučil milovať, lebo to je krajina krásnych diev. Ale —
         nechajme si na druhý raz rozprávky o krásnych Češkách; teraz máme inakšie. Aby som to
         nakrátko povedal: prišiel som už k tej rumii a prúd národa ma schvátil; bol som za chvíľku
         v najlepšej pračke. Naši junáci sa vrhli ako levi na drábov a Jarbod bol čoskoro ozbrojený
         kyjom a šabľou. Ale potom prigalopovali Dáni a iba vtedy to začalo ísť do tuhého. Ten tvoj
         chlapec hodil sa ako tiger do sedla dánskeho koňa a bil kyjom tak udatne, že som sa i ja
         dal napokon strhnúť bojom. Vidiac však nevyhnutnosť, viedol som veci tak, aby sme len
         Jarboda ochránili. Chudák s dvoma poriadnymi ranami chcel si ísť ešte po tretiu. Tu som ho
         vyviedol z nešťastnej šarapaty a utiekli sme z Lubice; zaviedol som ho k sebe na Travnu.“
„Buď mi vítaný, poď, nech ťa tisíc ráz zbozkávam, Rozmocký!“ kričal Neletyč.
„Stíš svoju radosť, priateľko. Teraz je s ním najhoršie a teraz je najpotrebnejšia
         rýchla pomoc.“
„Pre večných bohov — hovor!“
„Odo mňa ho odviedli — do kontyny. Ako všetko šlo, niet času rozprávať; dozvieš sa
         všetko, až bude skončená robota. Nesmieme dopustiť, aby sa Gočalkovi kati kúpali v krvi
         znatného bodrického mládenca, hrom a peklo! to nesmieme dopustiť!“
Neletyča triasla zima. Rozmocký vytiahol zlatú retiazku s Triglavom: „Tu, hľa, je
         prostriedok, ktorým bude tiger skrotený. Tento zlatý Triglav musí byť čo najskôr v
         Jarbodových rukách. Inému sotva povolia prístup do čiernej komory, ako tebe, otcovi. Vezmi
         Triglava a odovzdaj ho Jarbodovi s naučením, aby pri vyšetrovaní nič nezapieral a iba
         dodal, že modloslužobnica, ktorú bránil, toho Triglava nosila na svojom srdci a teraz že ho
         posiela kniežaťu na pamiatku. Na toto osvedčenie musí potom Gottšalik odstúpiť od svojho
         úmyslu!“
Neletyč siahol trasúcou sa rukou po osudnom peniazi. Viera v jeho čarovnú moc, zdalo sa,
         upokojila jeho čuvy. Vidiac však na druhej strane peniaza písmená G. J., vykríkol s úžasom
         a prekvapením:
„Nemožno! Gočalko, Jarmila? Čo je to, Rozmocký? Pre večné tajomstvo bohov, odkiaľ máš
         Triglava?“
Rozmocký opätoval chladne strašné svoje slová, že nesmú vydať znatného mládenca
         Gottšalkovým katom a Neletyč poslúchol a šiel s osudným Triglavom na starú kontynu.
Neletyč prešiel prudkým, mocným krokom chodbu svojho domu a zastal pri bráne. Bolo mu
         čudné, že tu vidí stáť ozbrojeného desiatlika v kabani kniežacích drábov. Ešte čudnejšie mu
         bolo, keď ho desiatlik zastavil a bránil mu vyjsť z Neletyčovca. Poháňaný nebezpečenstvom,
         ktoré každú chvíľu hrozilo synovi, chcel sa dostať von násilím. Ale chlapisko nerozumelo
         žartu a bolo by bezmála kopijou prebodlo starého pána. Tu kde sa vezme, tam sa vezme
         obratný Daryč.
„Nuž ale, Balko, i teba už odeli do bekeša kniežacích drábov? A či, do paroma, nepoznáš
         pána Neletyča? Perún ti rozum múti?“ oslovil Balka položartom Daryč. Ale Balko chytro
         odpovedal:
„Či nepoznám! Veď ma preto sem postavili, že poznám pána Neletyča skrz-naskrz a so
         všetkých bokov. Mám rozkaz, aby som hockoho pustil do domu, ale von nikoho. Už tam mám
         Rozmockého i Neletyča a keď vojdeš i ty, dostanem i za teba mešec hrubých peňazí. Budú to
         kopy!“
Daryčovi svitlo. Dozvedel sa, čo chcel vedieť, a už bol pod bránou, tiahnuc za sebou do
         vzdialenejšej chodby pána Neletyča.
„Povedzte môjmu pánovi,“ hovoril Daryč prestrašeným hlasom, „že Pliesnič zasa behá s
         drábmi okolo Rozmokovca. Dozvedel som sa, že pána stíhajú; povedzte mu, aby zostal mimo
         domu, kým prejde búrka!“
I Neletyč mal čosi oznámiť Daryčovi. Ledva nadštrkol sopár slov o Jarbodovom
         nebezpečenstve a podotkol, aký prostriedok je v jeho rukách, už Daryč skákal od radosti a
         všetka prestrašenosť zmizla z jeho chlapského obličaja. „Sto bohov paromov!“ riekol, „tisíc
         šarkanov a tisíc mníchov by muselo byť na starej kontyne, aby som sa nepredral s Triglavom
         k Jarbodovi!“ A vezmúc zlatý peniaz, strčil ho do modrej kabanky. Hneď zmizol a už stál pri
         Balkovi. Desiatlik sa však postavil s hrozivým posunkom do pohotovosti.
„No, no, Balko, veď či už tak alebo onak,“ oslovil hrdinu s veselým žartom Daryč, „ale
         sa len azda nebudeme biť v cudzom dome! Ale či vieš, koľko hviezd ide do jedného mesiaca?“
„Hviezd do jedného mesiaca?“ opätoval Balko Daryčovu otázku a hlúpo vyvrátiac hlavu,
         hľadal mesiac po modrom blankyte. Tej chvíle použil Daryč, vyskočil z brány a smejúc sa ako
         dvojročný žrebec, s výskotom utekal popri pomoste rovno do kontynskej ulice. Balko krútil
         hlavou a prechádzal sa pod bránou Neletyčovca, stále si mrmlajúc popod nos: „Koľko hviezd
         ide do jedného mesiaca?“
Na Bodričovci je shromaždené množstvo národa. Ale kontyna je neprístupná bodrickému
         ľudu. Dáni strážia všetky vchody do nej. Daryč sa dostal bez dlhého obzerania a nazízania,
         ako by mal v kontyne zvláštnu robotu, medzi Dánov. Vo dvore a po kontynských chodbách veľmi
         mýlilo Daryča množstvo známych ľudí, sem i ta behajúcich. Bál sa, aby ho niekto nevyviedol
         ako vyzvedača, i behal i on sem a ta, ako by z jednej chodby do druhej napochytro vybavoval
         mnohé veci. Šťastie mu prialo: ako tu behal, stretol sa naraz so známym žalárnikom. Hneď s
         ním obnovil starú známosť. Slúžieval kedysi za starých pohanských časov s Daryčom u
         Gottšalka, vtedy bol mládencom u knahyne Jarmily.
„Do všetkých Perúnových striel, Daryč, či si ešte živý?“ riekol, zastaviac sa, žalárnik
         na Daryčovo oslovenie.
„Veru živý, a ako, kmotor!“ odvetil Daryč.
„Ká strela že ťa sem doniesla?“ merajúc ho podozrievavo, pýtal sa žalárnik.
„Tu, hľa, nesiem väzňovi peniaze; či by si ma nepustil do čiernej komory? Do čiernej
         komory sa nosí viac peňazí pre žalárnikov ako pre väzňov, rozumieš, kmotor?“
„Pst, Daryč; akože tomu rozumieť?“ potichu a už dôvernejšie hovoril žalárnik.
„Nesiem peniaze Neletyčovi do čiernej komory a ty iste dostaneš väčší diel z nich, len
         ma pusť k nemu na chvíľu, čo mu ich dodám.“
„Dobre, veď tie kresťanské novoty aj tak nestoja za nič; poď smelo za mnou, práve tak,
         ako si behal pred chvíľou, či vieš? Huncút, dobre som ťa ja pozoroval.“
Počas rozhovoru prešli cez dvor do jednej z odľahlejších chodieb, do ktorej zatiahol
         žalárnik Daryča, aby neboli pozorovaní. O chvíľu bol zavretý s Jarbodom i Daryč v čiernej
         komore.
Jarbod neveril svojim očiam, keď videl vstupovať do dverí Daryča. Ešte väčšmi bol
         pohnutý radosťou, keď počul o cieli jeho čudnej návštevy. Napokon, majúc Triglava v ruke,
         plesal radosťou, ako by už mal sláviť s Jarmilou svadbu. Videl už na jej hrdle onú krásnu
         retiazku. I peniaz shliadol na chvíľu, keď ho pri rozvaline Živinej vytiahla Jarmila zo
         záňadria a bozkávala ho. Teraz má zrazu Jarmilou vybozkávaného Triglava vo svojich rukách!
         Ó, tá rozkoš, tie blažené city. Bozkával drahý poklad a už len volal meno, čo mu bolo také
         drahé, opätujúc: „Jarmila, Jarmila!“ — V prvej radosti nevedel, čo už iného robiť,
         vyprázdnil všetky svoje vrecká a chcel Daryčovi sypať peniaze do lona. Nie peniaze, ktoré
         mal: svety by bol dal v tej chvíli Daryčovi.
„Nie tak, pán Jarbod!“ upozorňoval ho Daryč; „peniaze si len schovajte, tie sa zídu
         kresťanom, lebo tí mnoho urobia za peniaze. Predovšetkým ma musíte odtiaľto vykúpiť, lebo
         inak pôjdeme spolu na súd a vyšetrovanie!“ Jarbod si ovinul Triglava okolo hrdla, načo mu
         vravel Daryč úzkostlivo, opätujúc starostlivo, čo má hovoriť pred súdom: „Nie tak, pán
         Jarbod, Triglava majte naporúdzi. A ako som vám už povedal, musíte povedať, že
         modloslužobnica, ktorú ste bránili, nosila ho na svojom srdci; teraz že ho posiela kniežaťu
         na pamiatku. Či rozumiete, pán Jarbod?“
„Hahaha!“ rozosmial sa Jarbod, „veď viem, že Jarmila nosila Triglava na srdci, a práve
         preto ho nesosnímem s krku! Načo je Gočalkovi Triglav na pamiatku? Veď sa on nerád
         rozpamätúva na Triglava; Živu nám dal hodiť do Travny!“
„Pre večných bohov —“ skríkol Daryč.
„Nič pre večných bohov, ani slova viac, Daryč; Triglava nesosnímem s hrdla!“ rozkričal
         sa Jarbod a chcejúc zdvihnúť pravicu k hrozbe, zastenal od bolesti: rana ho napomenula
         nemilým pocitom k miernosti. Zdvihol teda chytro ľavicu a hrozil ňou, škrípajúc zubmi.
Daryč pozeral po stenách a zvolal s úžasom: „Tieto strašné nástroje, kliešte, klince,
         kliny, železné hrable, oceľové žíny, drótená klietka, bodavé čižmy — bŕ — bŕ! Pán Jarbod,
         to všetko sa má zmáčať vo vašej krvi!“
„Triglav je so mnou, Triglav, ktorého nosila na srdci Jarmila, pomôže zniesť a preniesť
         i tieto muky!“ odvetil nadšený mladoň a skákal napriek svojim ešte nezhojeným ranám po
         čiernej komore, robiac šramot a hýbajúc všetečne hroznými nástrojmi tejto mučiarne.
Daryčovi vstávaly dubkom vlasy. Vidiac však márnosť hádky proti mladíckemu zápalu,
         povedal podľa svojej obyčaje: „No, nech je už tak, či tak, ale sto bohov paromov, v krvi
         bodrického znatného nesmú sa kúpať tieto katovské nástroje —“
Vtom už otváral žalárnik dvere, ohromná závora buchla o dlažbu chodby, žalárnik vstúpil
         do čiernej komory a zavrel sa so svojimi väzňami.
„Nuž ako, či doniesla mnoho peňazí táto líška?“ opýtal sa usmievavo.
„Všetko je tvoje, starý pánko,“ odvetil Jarbod, „tu, hľa, je to!“ a sypal žalárnikovi
         peniaze do klobúka. Tento ich chytro nastrkal do vrecka a chvatne vyšiel i s Daryčom z
         čiernej komory. Strašidelné postavy vyzeraly zvedavo zo svojich izieb pri každom buchote s
         tej strany, kde bola dierna komora. Chodba viedla popri katovskom byte. Keďže malo byť ešte
         jedno pokojné vyšetrovanie Jarboda, aby sa Gottšalk dozvedel, kto boly modloslužobnice a v
         akom spojení stojí s pohanmi: očakávali kati vo svojich bytoch ten „posledný chod“ väzňa z
         komory. Ak sa nedosiahne žiadaného cieľa pri poslednom výsluchu, nastane práca pre katov.
A skutočne, o chvíľu viedol už žalárnik Jarboda. Väzeň kráčal zmužilo a veselo do súdnej
         dvorany. Knieža, bledé ako socha, sedelo bez citu za vrchstolom. Pred sebou malo krucifix a
         po oboch stranách sudcov. Toto posledné vyšetrenie viedlo samo knieža. Pýtalo sa Jarboda na
         podrobné okolnosti pri včerajšej udalosti. Stolbec, Pliesnič, Kvasnec a iní zranení stáli v
         úzadí dvorany, horiac žiadosťou pomsty a čakajúc netrpezlivo, aby mohli vydať svedectvo
         proti mladoňovi, ktorý ich zranil. Jarbod odpovedal po tretí raz a naposledy a vždy len to
         isté, čo skúsil a vykonal na Bodričovci. Na všetky ostatné otázky, ako: kto odviedol
         modloslužobnice, kde sa zdržujú, čie bolo to krásne dievča, kto tá starena, alebo
         neodpovedal, alebo hovoril sudcom tvrdé slová a výčitky.
„Milý mládenec,“ prihováralo sa k Jarbodovi knieža, „veď si videl, aké nástroje ťa
         čakajú v čiernej komore. Azda si neželáš, aby sme ťa nimi donútili vyznať pravdu?
         Nezabúdaj, že márne je všetko zapieranie!“
„Hral som sa s tými kliešťami,“ odpovedal Jarbod, „šľahal som sa tými kocármi, potriasal
         tými klincami a klinmi, hrabľami a nožmi. Ó, áno, všetko som si to už prezrel a tešil sa,
         že sa budem môcť ešte bližšie soznámiť s týmito smutnými nástrojmi vášho rozširovania
         kresťanstva! Naši veselí bohovia prišli k nám v tanečnom sprievode, s hudbou a plesom;
         starodávne pamäti nám zachovaly, že naši bohovia doputovali s blahobytom a rozkošou; preto
         si ich národ zamiloval! A vy, kati, nevyrvete lásku z našich sŕdc k týmto bohom spásy! Čím
         viac čiernych komôr nastaviate v Bodriciach, tým černejšie budú mená vaše a bohov vašich!“
Gottšalk videl, že vzdor mladoňov nemožno zlomiť hrozbami, preto uzavrel chopiť sa
         mocnejších prostriedkov.
„Do čiernej komory teda,“ vyriekol Gottšalk a zakryl si tvár rukami. Sudcovia zbledli,
         ale nikto sa neopovážil mierniť náruživosť kniežaťa. Jeden z prísediacich súdu odviedol
         Neletyča doprostred dvorany, kde mu dvaja drábi hodili na ramená čierny plášť. Potom
         odviedli hrdého väzňa zo súdnej dvorany. Na chodbe stálo množstvo zvedavých ľudí. Všetci
         tŕpli úzkosťou, keď videli kráčať takého krásneho parobka cestou ukrutnej smrti.
Čože to bolo, čo sa pohlo v útrobách tam postávajúceho priateľa Jarbodovho Daryča, keď
         videl znatného mládenca odeného do čierneho plášťa a vedeného na muky do čiernej komory?
Tiger sa tak nevrhá na svoju korisť, ako sa vrhol Daryč na Jarboda: v okamihu sa blýskal
         Triglav v jeho rukách. Drábi sa chceli vrhnúť naň, ale on rozrazil dvere na dvorane a vrhol
         sa s nekonečnou divosťou do súdnej siene. Postavil sa víťazne a držiac nad hlavou čarovné
         zlaté znamenie, hrímal:
„Neletyč chce na hanbu kresťanských súdov obetovať svoj mladý život! Jasné knieža,
         nepoškvrňuj svoj trón najohavnejšou vraždou. Jarbodova nevinná krv by kričala na teba i na
         tvoje potomstvo! Pozriže, najjasnejšie knieža: modloslužobnica, ktorú bránil Neletyč,
         nosila tohto Triglava na svojom srdci a teraz ho posiela tebe na rozpomienku!“
Medzitým vydral sa Jarbod z rúk drábov, hodil im na hlavy svoj plášť, skočil skokom
         jeleňa do dvorany, práve keď už Daryč skončil svoju reč a podával Triglava kniežaťu, i
         chcel vychytať poklad svoj z jeho rúk. Ale peniaz bol už v rukách Gottšalkových.
Jarbodovi sa penily ústa; preklínal Daryča a padal v mdlobách na dlážku súdnej dvorany.
         Daryč ho kriesil, na ramená bral a držiac ho v náručí, sadol si s ním na dubovú lavicu pri
         stene.
Gottšalk poznal dar, čo dal svojej žene v deň sobáša. Všetky blažené prežité časy,
         všetky hrôzy zbodaného svedomia hrnuly sa v spomienkach naň valnými prúdmi. Krv sa mu
         vovalila do vyblednutej tváre, srdce burácalo v prsiach. Pritisol Triglava na srdce; pot mu
         vystúpil na tvár — hojný potok sĺz tiekol po jeho lícach. Sudcovia, hoc neporozumeli čudným
         slovám, čudnejšiemu znameniu, predsa všetci plesali radosťou nad dobrým obratom strašnej
         udalosti. Gottšalk rozpustil súdnu stolicu. Skiold ho odprevadil celého zomdleného do
         kniežacej komnaty. O niekoľko hodín rozniesla sa po Lubici povesť, že Gottšalk robí
         prípravy odísť s družinou do Lenčína.
A Jarbod? Jarboda Neletyča dali do opatery, kým sa uzdraví. Daryča pozvalo knieža na
         dlhý výsluch. Starý žalárnik krútil povážlivo hlavou a s veľkou pokorou sa klonil pred
         Daryčom, idúcim víťazne od kniežaťa. Bál sa, že ho vyzradí pre peniaze, ktoré dostal od
         Neletyča.
A Jarbod leží v zadnej časti kontyny u starej ženy. Štyri príšerné postavy šeptajú si so
         starenou: všetko sa má stať tajne, aby nevznikol rozbroj v pohanskom ľude.
Po meste sa čoskoro rozniesly povesti, že Jarbod bol vyhnaný z krajiny. U Rozmockých
         čakajú stráže, aby chytili starého pána. Ten sa však nevracia. Namiesto neho nesie Daryč
         okrúhle želiezka a zvestuje Rozmockého väzňom, že sú väzňami kniežaťa Gottšalka. Potom, súc
         majiteľom listiny, v ktorej ho Rozmocký vymenoval za správcu svojho majetku, dal ju
         potvrdiť kniežaťu. Knieža mu potvrdenie neodoprelo a nový vladár rozsiahleho majetku za
         Travnou zaviedol tam nový život, stavajúc dlhý rad gazdovských budov a osádzajúc neobrobené
         stráne a púšte pracovitým bodrickým ľudom. V Bodriciach sa však šírilo kresťanstvo a
         nemecké živly zaplavovaly koryto občianskeho života. Medzi vernými pohanmi poletovaly
         čierne povesti o Daryčovej zrade.

--- KAPITOLA 4 ---

IV. Tvrdá hlava dievčaťa
Po nešťastnej lubickej schôdzke a udalostiach, čo po nej nasledovaly, prestali už i tí
         najodvážnejší búriť proti kresťanstvu. Gottšalk nanovo utvrdil svoju moc. Znať sa túlila
         vždy väčšmi a väčšmi k nemu. A Gottšalk, posmelený dosiahnutými úspechmi, s veľkou
         prudkosťou a násilím vykoreňoval pohanskú modloslužbu. Staré rodiny, dodržujúce potajme až
         dosiaľ starodávne obyčaje, sťahovaly sa z Bodríc. Starý Neletyč síce ostal v Lubici, ale
         utratiac manželku, ktorá zomrela od žiaľu nad osudom svojho syna, vyhýbal sa spoločnosti.
         Sedával samotný vo svojej komnate, prechádzal sa niekedy večierkom po nábreží Travny, ale
         vypovedal všetku súčinnosť a záujem na verejných veciach. Háj Rozmockých, ktorý neobživol
         ani pri návrate Rozmockého starodávnym duchom pohanským, ostával teraz opustený.
         Neposkytoval viac útočišťa bohoslužbe starých modloslužobníkov pohanských. Mládež sa po
         kratuškom pobyte doma poberala zasa svetom, za dobrodružstvami. Živoslava sa akosi vymohla
         z Gottšalkových rúk a odišla na Arkonu. O Jarmile sa nevedelo napospol nič istého. Za čas
         si o nej rozprávali, ako ju knieža miluje a dáva vychovávať kdesi v Germánii. Ale i o tom
         prestali hovoriť, a život sa neobzeral na ubehnuté časy, ale rozlieval nové prúdy po zemi
         Bodricov. Dostanúc sa do vyhĺbeného koryta, plynul uprostred každodenných osudov, ako
         plynuly vlny milostnej Travny, kým sa nestratily v morských vodách. Podoba a tvárnosť
         života poskytovaly síce mnoho znakov obnovy, ale vo vnútri stroja národného života bolo
         mnoho hnilín. Živé kresťanstvo, ktorého vzdychy, slzy a sväté túžby sme videli na
         Rozmockom, nemalo vyvolených nástrojov, nemalo nadšených a zapálených prorokov. Nemeckí
         mnísi a vôbec všetci, ktorých povolaním bolo rozsvietiť pochodne slova božieho medzi
         Slovanmi, zvolili si ľahšiu cestu, zavádzali len formu kresťanstva a i tú pod ochranou
         germánskeho meča. Nemeckí králi a ich vazali bažili po rozľahlých krajinách slovanských; a
         mužovia boží chytro sa dali v službu týchto a niesli ľudu svetské jarmo miesto slobody
         synov božích. Kdekoľvek sa nemeckí mnísi dostali, váľali a borili pod záštitou svetského
         meča staroslovanské modly, stavajúc na ich mieto sochy svätých, zajímali slovanský ľud do
         svojej služby, dávajúc mu vonkajšie znaky nového náboženstva, ako zástavky, pátričky a iné.
         Namiesto pohanských pútí, ako boly zážinkové a iné, zaviedli svätocirkevné kresťanské púte.
         Slovanský ľud sa zpočiatku díval cudzím okom na tieto obnovy; potom navykol na také divadlo
         a oddával sa pod sochami svätých svojej starodávnej pohanskej modloslužbe, aby mal pokoj od
         tých, čo ho učili ustanovizniam ľudským. A tak človek nebol prerodený, pravé kresťanstvo
         veľmi bolo vzdialené od ľudu. Samy národné sviatky slovanské pripadaly práve na ten istý
         čas, keď i kresťania svätievali svoje hlavné sviatky. Na pospolitý ľud to všetko mocne
         účinkovalo; on si tým väčšmi ctil a vážil starodávne povesti o svojich bohoch; lebo z toho
         vonkajšieho lesku kresťanstva hľadela naň iba pretvorená forma starej bohoslužby a
         kresťanstvo mu predchádzalo iba ako nasledovanie jeho obyčají. Tu bolo otvorené pole
         duchovného účinkovania v smysle zákona, svedectiev prorockých a evanjelia Kristovho. Ale
         biskupi, keď dostali do svojej moci a k svojmu osohu dediny a hrady, uviedli ľud pod
         rozličné poplatky, nakladali svojvoľne so stádom ich starosti svereným, nestarajúc sa ani v
         najmenšom o osvietenie duchov podľa božieho plánu, ktorý mal Stvoriteľ od vekov s ľudským
         pokolením, keď mu zjavil seba v prorokoch a evanjeliu. Dôchodky slovanských obcí prešly
         pomaly celkom do rúk biskupských vladárov, ako to dostatočne vysvitá zo žalôb súčasných
         spisovateľov.
Tento neduh sa vzmáhal v slovanských krajinách na Labe a Balte tým väčšmi, čím väčšmi
         prechádzala v susednom Nemecku ríšska vláda do rúk posvetštených biskupov. Kolínsky
         arcibiskup Anno vyrval podvodom a násilím z rúk ovdovelej cisárovnej Agnesy následníka
         trónu, cisároviča Henricha (ktorý neskôr pod menom Henrich IV. vládol svätou ríšou rímskou)
         a v jeho mene panoval ukrutne a svojvoľne nad Nemcami.
V tomto čase strhla sa v Taliansku zvada medzi Honoriom II. a Alexandrom II. o pápežskú
         stolicu. Veľký vplyv na osudy sveta mal už v tom čase Hildebrand, potomný pápež Gregor VII.
         Tento sa tuho spieral Honoriovi, ktorého dala zvoliť za pápeža ovdovelá cisárovná Agnesa
         prostredníctvom nemeckých biskupov, a pracoval z celej sily na tom, aby pápežom bol
         Alexander, ktorého zvolili rímski kardináli. Anno bol vyslaný do Itálie, aby pracoval v
         smysle cisárovninom. Príduc do Ríma, robil sa, ako by pracoval pre nemeckého pápeža
         Honoria, ale čoskoro bol v radoch Hildebrandových a nadržoval i on Alexandrovi II., ktorý i
         zostal pápežom. Toto je čas svetových dejín, okolo ktorého sa krúti i naša povesť a v
         ktorom Anno nemohol sám dozerať nad cisárovičom Henrichom a bol nútený sveriť jeho výchovu
         inému. Sveril ju Vojtechovi čiže Adalbertovi, arcibiskupovi brémskemu, ktorého sme už i v
         tejto povesti spomínali.
Vojtech brémsky bol celkom iná postava ako Anno. Povahy tohto a onoho boly
         najrozdielnejšie a sebe najodporujúcejšie na svete. Anno bol ukrutný, mrzutý, drsný v
         obcovaní, svojvoľný tyran, ktorý, aby som len niečo pripomenul, cisároviča Henricha
         vychovával ako najobyčajnejšieho človeka, vlievajúc kláštornú latinčinu toho času kvitnúcu,
         korbáčom a prútmi do jeho hlavy. Svojmu zbujnelému služobníctvu dovoľoval robiť všetky
         roztopašnosti; keď však kolínske meštianstvo, povedomé svojej ľudskej dôstojnosti, zdvihlo
         rameno na odpor proti nemu, pomstil sa nad ním ukrutne a mestu naložil strašné tresty.
         Hrôzyplná to postava starého Germána.
Ale Vojtech bol slovanského pôvodu a zdedil celú dobrú i zlú stránku slovanského
         charakteru: mäkkosť správania i mysle, srdce životamilovné, schopné všetkých vplyvov, ale i
         nestále, v snivých ríšach pominuteľných radostí veľmi rado sa strácajúce, ducha, chtiaceho
         vidieť život a svet stále len vo farbistom, veselom rúchu. Pochádzal, ako už vieme, z
         Vietnikov na pravom brehu Labe osadených. Tam sa narodil uprostred veselého slovanského
         života, tam ho odkolísaly rodné snivé piesne a tam bol vybrane vychovaný. K tomu bol ešte
         nadmieru obdarovaný prirodzenou krásou tela, vynikal ostrým vtipom a schopným duchom,
         čoskoro sa vyšvihol na najvyššiu duchovnú hodnosť a získal si vysokou svojou učenosťou
         neobyčajný vplyv na krajinské veci. V čase, keď sa naša povesť odohrávala, zastával hodnosť
         brémskeho arcibiskupa a bol vychovávateľom a ochrancom cisároviča Henricha IV., následníka
         trónu svätej rímskej ríše. Ako taký potupoval Vojtech surového Anna a hrubých, nevzdelaných
         nemeckých vojvodov. Prevaha jeho ducha a učenosti stavala ho nad všetko, a on si toho bol
         vedomý.
Henrich našiel u Vojtecha nový život, oveľa radostnejší, ako skúsil u Anna. Život plný
         rozmanitých zmien, výstupov a príležitostí k počítaniu a zažitiu rozkoší nikdy netušených,
         tým menej prežitých. Veselosť a rozptýlenie šlo za radovánkami a rozptýlením. Cisárovič
         videl a cítil rozdiel; a kde si ho sám nedomyslel, tam pomáhal na nohy jeho úsudku Vojtech,
         porovnávajúc jeho terajší život so životom na dvore surového Anna. Brémy a Kolín stály
         proti sebe po každej príjemnej zábave a veselí. Vojtech sa oddávna snažil zbaviť Anna
         verejného vplyvu; tento živý Slovan nemohol sa napokon sniesť s ukrutným a ľstivým Nemcom.
         Teraz teda, keď mal vo svojich rukách mladú myseľ Henrichovu, koval horúce železo
         dvojnásobnou silou a pracoval na tom, aby si mládenec zhnusil a potupil svojho prvého
         ukrutného vychovávateľa, aby potom, keď dosadne na trón, odstránil ho zo správy ríše.
         Henrich užíval radostí, ktoré sa mu ponúkaly, o toľko nestriedmejšie, o koľko väčšmi ich
         bol zbavený na dvore Annovom. Vojtech brémsky bol v milosti ešte u otca Henrichovho,
         Henricha III., vtedy sa v ňom vzbudila myšlienka založiť škandinávsko-slovanský
         patriarchát, od rímskeho pápeža nezávislý a začať v ňom cirkevnú vládu. A teraz sa mu
         naskytla vítaná príležitosť poistiť si priazeň budúceho vládcu mocnej, takzvanej svätej
         ríše rímskej. Najbližšia budúcnosť sa mu zdala byť určená na zaistenie jeho blahých snov.
         Okrem tejto snahy, ktorou sa hľadel usadiť a zakoreniť v Henrichovom srdci, usiloval sa aj
         o zaistenie si ďalších priaznivcov; rozdával hojne prepoštstvá, biskupstvá, majetky a
         peniaze, aby si naklonil biskupov a ríšskych vazalov.
Roku 1064 slávil Vojtech svoje najväčšie víťazstvo nad Annom. Bol totiž vypravil
         Henricha do Uhorska, kde Belo urobil vzburu oproti Ondrejovi, zavraždil ho a Šalamúna, jeho
         syna, chcel pripraviť o korunu. Vojtech s Henrichom zvíťazil v Uhrách a poistil ich
         Šalamúnovi. Navrátiac sa s cisárovičom z Uhorska, slávil teda Vojtech víťazstvo v Brémach.
         Dal oslavovať cisároviča najvýmyselnejšími zábavami, okázalými slávnosťami a
         najrozpustilejšou veselosťou.
Raz popoludní sedel Vojtech po hlučných zábavách v nádherne upravenej komnate svojho
         paláca a veľmi živo sa shováral so starým opátom kláštora lüneburského, vážnym to starcom.
         Vysoká postava Vojtechova, stále ako struna na harfe vystretá, čelo okrúhlo sklepené a
         jasne sa blýskajúce, ústa najjemnejších zárezov, líca plné, biele, s okrúhlou, ako sa
         hovorí, rozštiepenou bradou a milý úsmev, obletujúci okolo úst a jasných očí, slovom
         chlapsky krásna postava v najlepšom veku, veľmi sa líši od naproti sediacej postavy
         lüneburského opáta. Tento sedí shrbený, malými, neurčitej farby očami pozorne a ako so
         strachom díva sa na arcibiskupa! Starobou má tvár ako by zmenšenú a hojné vrásky na nej
         dosvedčujú, že leto jej života už dávno prešlo.
„Nuž a akože sa majú ku Kristu tí moji zemkovia za Labou?“ opýtal sa Vojtech, keď si
         dlhšie pobesedovali o politických otázkach prítomného veku.
Opát povážlivo pokrútil hlavou, kým prehovoril; po chvíli odpovedal:
„Nedeje sa dobre s obracaním pohanov; rárožský biskup Ján zanáša sa viac svetskými
         vecami a nášho Pána Jezu Krista na kopijach a kyjoch nosí po Slovanoch; neukazuje im milú
         tvár Spasiteľovu, ani im nekáže sväté evanjelium. Neslýchať, že by niekedy šiel medzi ľud a
         rozháňal tmy pohanské. Bohatstva v Rarogu a Stargrade hojnosť, iba apoštolstva málo!“
Vojtech sa rozosmial. „To mi je za apoštola,“ vykríkol; „takých ľudí, hľa, vysiela Anno
         ad partes infidelium! Aký Anno, taký i jeho Jano. No veď ja jeho gazdovstvu urobím koniec.
         — Keby len nebolo dánskej úskočnosti, ktorá prekážala môjmu patriarchátu, nebol by sa svet
         dožil toho, čo sa teraz deje v Bodriciach.“
Opát poslúchal hrdého arcibiskupa bez pohnutia.
„Tvrdý je bodrický ľud,“ dodal opát zamyslene, „a zdá sa, že má v krvi svoje pohanstvo;
         máme na Gottšalkovom dievčati, na dcére z jeho prvého, ešte pohanského manželstva, už
         niekoľko rokov príklad tej nevykoreniteľnej pohanskej zarytosti!“
Vojtech sa zasmial a pošinúc stoličku k opátovi, opýtal sa ho dôverne:
„Tak teda tvrdo prijíma Jarmila kresťanskú náuku? A čo, vyrástla už z detských vrtochov?
         Či jej boly na osoh tie štyri roky, čo strávila v Lüneburgu? Ako sa rozvinuly vnady
         dievčaťa? Nebol som s Gottšalkom odvtedy, ako bol v Lüneburgu so svojou dcérkou. Ale vtedy
         sme sa veru obaja čudovali vnadám dievčaťa. ,Môžeš sa raz stať pamätným, dieťa moje,‘
         povedal Gottšalk, keď som sa prihováral k rozkošnému decku a zahľadel sa do jeho hlboko
         zádumčivých, mocne vábiacich ťahov. Roky síce robievajú premenu vo veku, v ktorom je teraz
         Jarmila, ale bola by to výnimka, keby jej krása a vnady boly ešte vzrástly! Zvedavý som,
         ako o tom súdi starý pán brat!“
Tak dojímavo, tak ľahkomyseľne, túžobne štebotal arcibiskup, že opát, krútiac hlavou a
         pozerajúc nesmelo čiernymi očami na jeho veselú, krásnu tvár, vravel s akýmsi podozrením:
„Ó, to je tvrdá, tvrdá hlava. Hlava plná hrozných bludov, povier a predsudkov! Strašné,
         strašné je to i pripomenúť! Hjaja! hjaja! Keby tak vzrastala vo viere a učení, ako sa
         rozvíja stále a stále v kráse a rozkošných vnadách a ako je vtipnou pri vymýšľaní jemností,
         to by, pravda, musela byť vyhlásená svätou za živa! Ale čím zbytočnejšie je bohatstvo jej
         vnád a čím búrlivejšie sa zdá kvitnúť jej krása, tým strašnejšia je jej neschopnosť a
         celková ľahostajnosť k pochopeniu toho, čo je jedine cenné u Boha, k pocíteniu a
         porozumeniu učenia kresťanského!“
Vojtechove jasné oči, od ktorých modroty sama starčekova tvár sa zdala byť ožiarená,
         sypaly okolo seba žiarivé iskry. Sny, rozkoše a úsmevy obletovaly jemné zárezy úst a očí.
         Čakal, že opát ešte niečo riekne; ale ten zasmušil svoju tvár pri poslednom výroku; zamĺkol
         a podíval sa skúmave malými očami po arcibiskupovi.
„No, no, aký severus Cato, starý pán!“ odpovedal Vojtech. „Počuj, cvič, modli sa s ňou
         stále, milý braček v Pánu! Jánovi vyčítaš, že nevie obrátiť Bodricov, ale ty sám sa žaluješ
         na tvrdú hlavu malého, krásneho dievčaťa, skuhráš práve na hlavu plnú bludov. Načože ju tam
         máš skoro päť rokov, keď si nevedel so všetkými svojimi pomocníkmi a pomocnicami vykoreniť
         ani jej bludy? Čože robíte pri nej a s ňou? Veď azda nemá tajného a mladého slovanského
         rytiera, ktorý by večierkom vynímal z jej srdca, čo ste vy cez deň do neho naštepili?“
Opát sa zamračil a zdalo sa, že prichádza do rozpakov.
„Pokrstená je, za patrónku sme jej dali blahoslavenú svätú Pannu Máriu, i jej meno
         prijala namiesto svojho pohanského. Traja najlepší teológovia kláštora a dve mníšiky
         vykonávajú pod mojím spravovaním úrad jej vychovávateľov. A predsa ani svätý krst, ani naša
         usilovná starosť nemôže zlomiť náklonnosť jej duše k slovanskej modloslužbe. Stále sníva o
         Žive, o Jarovítovi, o Triglavovi, Svantovítovi a týmto podobných modlách. Vo svojom
         bláznivom modlárstve opovážila sa raz mne samému dokazovať, že Živa je naša Mária, Jarovít
         náš Kristus, Triglav naša velebná trojica, Svantovít Hospodin zástupov, a napokon ich
         slovanský ,otec nebeský‘ že je náš Otec nebeský. Malo ma vtedy poraziť, hoc, ako vidíš,
         nemám celkom nijakej náklonnosti k návalu krvi vo svojich suchých kostiach a tenkých
         žilách.“
Opát rozprával s prostotou pobožného človeka. Vojtech sa však nemohol zdržať smiechu a
         skočiac so stolice, začal, hrdo nesúc hlavu, so smiechom odpovedať opátovi, začudovanému
         nad jeho ľahkomyseľnosťou:
„Aby vás zahnal slovanský zmok do diery! Hahaha, to je znamenité! Krásna slovanská deva
         prevádza po lúkach svojej báječnej obraznosti nemeckých teológov! Hahaha!“ Keď sa po chvíli
         utíšil, sadol si zasa k samému opátovi. Opát nastrašene cúval, pozerajúc podozrievavo na
         arcibiskupa.
„Spôsob, ktorým vy, milí bratia, obraciate pohanov na vieru, je darebáctvo! Jedni
         tlačíte a sdierate ho, až piští a vreští a nemá čo jesť, druhí sdierate jeho myseľ so
         všetkých pokladov, ktoré prijal dedičstvom od matiek a otcov, dojok a susedov, a nedbali by
         ste, keby živý národ zabudol pre tie vaše kázničky a modlitbičky na rozkošné svoje podania,
         plné bájnych povestí a náuk, na svoje mravy, jazyk, obyčaje a piesne. Ja som arcibiskup a
         ak si chcem povedať pravdu, veru sú mi milé tie spomienky na dni prvej mojej mladosti! Ach,
         keď sme tak chodievali na vŕšky a výšiny stargradské, obetujúc Perúnovi, aký to bol
         veľkolepý život! Aký mohutný ruch, aká bujná veselosť, aká zábava, plná pestrých krás! Tá
         veselosť a rozkošný ples tisícov, tie hry, piesne, tance, preteky — veru tak sa mi to neraz
         rozihrá v pamäti, že všetky nové, umelo zariadené a také drahé zábavy pripadajú len ako
         tieň týchto tisícnásobných rozkoší! A čo ešte pri plavbách na arkonské zážinky! Ako kŕdle
         kačíc, husí a labutí, tak vyrážaly z riek kŕdle lodí a člnov, jedny plaviac sa k Arkone
         popri pobreží, iné sháňajúce sa po plachetných koráboch, na ktoré sa privesovaly. Vody
         Slovanského mora dostaly istotne svoje meno od tohto života. Všetci cudzinci, čo sa tade
         plavili, dívali sa na toto s otvorenými ústami. A ešte keď sa dorazilo na Arkonu, čo sme to
         tam mávali za slasti, rozkoše, veselia! Nie, nie, tieto naše rozkoše sa nemôžu k tomu ani
         prirovnať. Dnes sme ustatí po rozkošiach, ktoré si pripravujeme, vtedy sme boli čím ďalej
         spôsobnejší vyciťovať radosti života. Rozveselenému národu ukazovalo vtedy všetko, že jeho
         bohovia sú jeho pohostinní strážcovia a dávajú mu víno k veseliu a ruže pre vôňu a hrdlá k
         radostnému spevu, že k nemu hovoria pri každom párnom a nepárnom čísle, pri každom skoku
         koníka, lete vtáčika, pri fúkaní vetra, zobaní vtákov, v tíšine i búrke. Samý život a
         veselosť!“
„Ježiš Mária!“ vykríkol začudovaný a naľakaný opát, keď počul také výrečné chváloreči
         pohanských bludov. Triasol sa na celom tele.
„Hahaha,“ rozosmial sa Vojtech; „ľakáš sa i spomienok svojho arcibiskupa! A predsa si
         azda myslíš, že sa mi žiada chodiť i teraz na Arkonu na zážinky, mne, čo som vedel spraviť,
         že sú Brémy nezávislé od Kolína? Čože budeš robiť s pospolitým ľudom slovanským, ktorý ináč
         preciťuje rozkoše svojho sveta ako my. Tisícoraké živly prerazily do jeho krvi a sú mu
         zábavou a rozkošou života. Ale pravda a predtucha večnosti? Či mi rozumieš? Vy, bratia
         Nemci, bojíte sa pozrieť životu do očí a radšej sa ho snažíte len tak zozadu udusiť. To sa
         celkom protiví môjmu srdcu. Ja sa neľakám, keď vidím žiť s chuťou pohanským spôsobom; Ježiš
         si chce získať život a nie tupohlavých, hlúpych a polomŕtvych kostlivcov. Pane Bože, akože
         som sa ja stal kresťanom?“
Opátovi pri všetkej úcte, ktorú cítil k cirkevnému kniežaťu, bolo to už priveľa a rád by
         bol pretrhol arcibiskupovu reč. Preto na poslednú otázku chytro a výrazne odpovedal:
„Ja som ťa oddelil svätým krstom od zatratenia! Ja som sa modlieval za teba a modlím
         dosiaľ! A Boh vyslyšal moju modlitbu!“
„No pravdaže, amate páter! Chcem len povedať, že ma nie náuky nemeckých mníchov, ale
         nemecký život dovábil ku kresťanstvu. Bez toho by si ma ty nebol dostal do Ilmenavy ku
         svätému krstu. Môj otec býval županom Vietnikov na Labe a rád zápasieval na kopije s
         nemeckými rytiermi v Gostare. Tie búrlivé shony mládeže, tie turnaje, ten živý ruch — to
         schvátilo moju myseľ a to sa akiste zapáčilo aj môjmu otcovi, keď nechal županstvo a
         odišiel na cisárov dvor. Hahaha! Práve si spomínam, ako bol položený prvý začiatok môjho
         kresťanstva. U arcibiskupa v Gostare, kde sa cisársky dvor tak často bavieval, som všetko
         videl, skúsil, poznal a zažil, len som nepočul nič kresťanského o Bohu a Spasiteľovi. Raz
         odišla spoločnosť na poľovačku, ja ešte s inými mládencami som ostal doma. Chytro sme
         vymysleli čudný žart. Obliekol som sa do arcibiskupských slávnostných šiat a vtiahol s
         mladými barónmi a grófmi do hlavného kostola. Keď sa družina vracala z poľovačky a môj
         otec, ktorý šiel na čele, ozdobený dubovým vencom ako víťaz nad dvoma velikánskymi
         medveďmi, zhliadol sprievod, v ktorom som sa skvel ja ako arcibiskup; nebolo konca smiechu
         a rozprávkam, až sa dostala celá udalosť k ušiam cisára Konráda.“
„A či je už pokrstený?“ mal sa opýtať cisár. Vtedy sa totiž veľmi nedbalo, či bol kto
         pokrstený, alebo len robil, ako robia iní. Nikto sa nestaral ani o môj krst. Ale na dotaz
         cisára Konráda prišlo sa skoro na to, ako som ja vzdialený od kresťanstva i krstu. Ty si ma
         potom, amate pater, prijal do lona cirkvi. ,Z toho chlapca,‘ vravel vraj cisár, ,bude ešte
         časom vietinský arcibiskup.‘ Potom nastúpil na trón Henrich III. a ja som sa stal jeho
         miláčikom — a tak ďalej!“
Opát dodal pokašliavajúc: „Veľká milosť božia!“
„No pravdaže,“ hovoril zasa Vojtech, „arcibiskupom som z božej milosti; ale chcem iba
         poukázať na mnohé okolnosti, ktoré napomáhajú dielo nášho apoštolovania. Rád by som vám
         urobil pochopiteľným, ako si nemáte zatláčať oči pred diablom života a stále pľuť, ako by
         vám chcel do úst skočiť. Nebojte sa ho! Ja vám Jarmilu obrátim za dva týždne na lepšiu
         kresťanku, ako vy tam v Lüneburgu za štyri roky.“
„Hm!“ potriasajúc pokorne hlavou dokladal opát; „hm, aj to je možné, ale aké to bude
         kresťanstvo?“
„Tu to máme!“ štebotal zasa ľahkovážny Vojtech; „čože potrebuje ku kresťanstvu? K
         zásluhám Kristovým i tak nič nepridá; len nech sa vycvičí v skutkoch, ktoré jej zaistia
         život večný. A to je ľahká vec a závisí len od častého cviku. Nech sa jej len nezabudne
         otvoriť veselé koleso života, ukázať jej krásne rozkoše kresťanského sveta, nechať ju
         krútiť sa až do závratu v prúdoch tohto sveta a veru pomaly zabudne na svojich domácich
         bohov. A keby nechcela načisto zabudnúť, nuž tak jej ponechať vidiny, nech sa pokochá v
         dumných bájach a rozkošných obrazoch; náš kresťanský život odmelie predsa časom tieto
         výtvory bujnej obrazotvornosti. A kým zomrie, bude z nej kresťanka ako sa patrí. Ale či je
         naozaj taká mimoriadne krásna?“
„Ako som povedal, iste nepreháňam, keď hovorím, že takej krásy Germánia nevidela!“
         odvetil opát.
„Dobre,“ odpovedal Vojtech, a po jeho tvári, zdalo sa, preletela nová myšlienka, „dobre,
         amate pater, pošlete mi ju sem. Gottšalk, viem dobre, nebude proti tomu, nestojí veľmi o
         ňu; na jeho dvore a v dome by mu dcéra pohanky a vyhnanej manželky neustále pripomínala
         nemilé chvíle zašlosti. Sama kňahyňa sotva vie, kto je Jarmila. Ale veď poznám pomery. Na
         mojom dvore sa Jarmila zaopatrí; ktovie, aká skvelá budúcnosť ju čaká. Cisárovič sa už tiež
         kresťančí, ako sa patrí, je z neho mládenec súci do sveta. Už mu tak netrčí zpod
         rytierskeho kaftanu mníšska reverenda, ako keď sem prišiel. A latinčinu, ktorú mu Anno
         všľahal ukrutne do hlavy, pekne som mu už odtiaľ vykúril. To má byť cisár podľa našej vôle!
         A čo, reku, keby sa tak zamiloval do Jarmily?“
Opát i Vojtech sa zamysleli; bolo to, pravda, rozchodné myslenie a jeho obsah opát dlho
         v sebe neudržal.
„Gottšalk na to nepristane; zdá sa, že nemieni dať vychovať zo svojej dcéry…“ No Vojtech
         nedočkal konca opátovej reči, ale skočil do nej netrpezlivo:
„Ó, to je najmenšia starosť, či privolí alebo nie; ak nebude chcieť, pomôžeme mu k
         dobrej vôli!“
„Neviem, neviem,“ krútiac hlavou vravel opát.
„Neviem a neviem,“ úškľabne sa posmieval Vojtech opátovi, „nič nevieš, nevieš ani
         Jarmilu obrátiť na vieru! Nevieš jej ani bludy z hlavy vytlcť. Ja ťa naučím, ako sa to má
         robiť.“
„Ľud bodrický dbá na čistotu a cudnosť, hoc aj je pohanský, to musím povedať,“ odpovedal
         opát, nepokojne krútiac hlavou a gúľajúc malými očami po komnate.
„Aha, na čistotu,“ odvetil Vojtech, vstávajúc so stolice a prechádzajúc sa po komnate;
         „prečože vzývajú tak náruživo Živu? Preto, aby im pomáhala v ich — ale čo potom! Neviem,
         veru, pre aké čistotné príčiny sa tak zdráha velebný pán opát vydať pohanské dievča, ktoré
         celý Lüneburg nevie pokrstiť, na dvor arcibiskupa a pána, aby sa tu pokrstilo?“
Aj opát sa zdvihol so svojho miesta a skloniac sa najprv pred arcibiskupom, potom tým
         hrdšie zdvihol hlavu a s iskriacimi očami vravel:
„Tu som k tvojim službám, najdôstojnejší, ale povinnosť a bezúhonnosť života káže mi
         povedať, že tvoje posledné slová obsahujú pochybnosť o najsvätejších miestach Márie Matky
         božej v Lüneburgu.“ Hlboká horúčosť siahala z duše nábožného starca.
„Choďte mi s očí, Nemci!“ pokračoval Vojtech o niečo pokojnejšie a viac dobromyseľne.
         „Staviate sa všetci, ako by ste neboli synovia Adamovi, ale nech len človek pozrie na vaše
         opátstva, kláštory, fary — aké to hojné, aké skvelé raje života!“
„Bohužiaľ!“ dokladal opát, pokyvujúc hlavou a opierajúc ostré oko na Vojtecha.
„Nuž pán brat teraz iste myslí i na sídlo brémskeho arcibiskupa?“ chytro dodával Vojtech
         a chytal jeho ruku, priateľsky sa k nemu kloniac.
„Veď sme starí známi,“ vravel; „ty si naozaj môj duchovný otec, vážim si ťa a chcem ťa
         mať najmä v pamäti, preto hovorím s tebou tak otvorene. Ver mi predsa, ver, že veselý život
         je jediný súci živel pre človeka i národ. Raz sa nemôžem smieriť s tým mníšskym, všetok
         ľudský život dusiacim prostredím. Ak chceme Slovanov pokrstiť, nemôžeme im brať život,
         jazyk, nevinné mravy, lebo keď im vezmeme toto, dovedieme ku Kristu ľud mŕtvy, kostry, z
         ktorých ani Ježiš nebude mať radosť. Vietnici už dostrážili Labe proti Nemcom. A stalo sa
         to tým, že nás nemeckí rytieri naučili žiť po nemecky! Videli sme, že sa za Labou žije
         veselšie. Pozri len, či tam teraz máš nejakého znatného, ktorý by sa nebol pokrstil?“
„Pravdaže je tak,“ myslel si opát, „lež čo pomôže človeku, keby celý svet získal a
         všetky poklady sveta na svoje rozkoše vynaložil, keď uškodí svojej duši?“
„A čože? Na toto kajúcne kázanie bude dosť času o tristo rokov; až dostaneme všetky tie
         milióny slovanských pohanov do lona cirkvi svätej — potom môže začať kázeň o pokání. Ja by
         som teraz otvoril Slovanom len rozkoše raja, dal by som im hudbu, skvelé púte, rozmarilé
         zábavy, hody a hostiny a celé kresťanstvo by som prispôsobil ich obyčajam a poňatiu života.
         Ale, pravda, a to je najhlavnejšie, odstránil by som všetky útlaky, sdierania a utláčania
         ľudu; lebo všakže je to nie smyslom evanjelia?“
„Z čohože sa budú potom vydržiavať biskupské dvory?“ opýtal sa opát, merajúc Vojtecha
         lišiackym zrakom a zabaľujúc do týchto slov hroznú výčitku. Vojtech sa však nedal pomýliť
         slovami a posunkami, ale usmejúc sa vravel:
„To som čakal, ba veru som vedel, že mi to nadhodíš. Preto ti vravím, že netreba toľko
         biskupstiev! Jeden patriarchát nad všetkými Slovanmi a Škandinávcami a pod ním dobre
         zariadené opátstva, kláštory so školami, fary, obsadené výrečnými ľuďmi, vykonaly by divy a
         zázraky. Lüneburg by som urobil sídlom takéhoto apoštolstva. Toto by sme potom ľahko
         vydržali, aj ovečky, pritekajúce do nášho ovčínca, doniesly by so sebou bohaté rúno. Či
         vieš, čo všetko zneje v mojej mysli?“
Ale tu nová udalosť prekazila ďalší rozhovor. Mladý cisárovič, parobok v prvej mladosti,
         vstúpil na čele hlučnej spoločnosti mladých barónov, grófov a dám každého veku do dvorany
         arcibiskupovej. Popod pazuchu viedol mladú dámu nádherne oblečenú. Neobzerajúc sa na opáta,
         šiel rovno k Vojtechovi a vravel, plný veselého humoru:
„Tak teda vymysleli sme si zasa zábavu! Bude to zábava celkom nová. Počkaj, sladký
         Vojtech! Pôjde sa na lüneburskú púšť, strávime dva týždne pod holým nebom, dáme si tam
         vyniesť stany, asi tak, ako počas uhorskej vojny. Potom sa budú strojiť poľovačky, hudba,
         lámanie kopijí a podobné! Aj, tu hľa, dámy sa tešia na búrlivý život, ktorý povedieme na
         lüneburských púšťach!“
„Všetko na mojom dvore je k službám tvojej výsosti; ale predsa by som rád vedel, prečo
         sa má zábava konať práve v nehostinnej lüneburskej púšti?“ opýtal sa Vojtech, sebavedome sa
         usmievajúc, cisároviča. Tento však, štrngajúc si ostrohami a zvŕtajúc sa medzi pánmi a
         dámami, zdalo sa, nepozoroval viac Vojtecha.
„To je čudné vnuknutie!“ dumal potichu arcibiskup. „Zdá sa mi, že láska i tu zasa strojí
         svoje vrtochy; láska, ktorú pripravujem svojmu chovancovi, metá, tuším, napred tiene a
         roztáča svoje kolá až po jeho srdce, zamotáva ho už napred do svojich milostných vláken!“
Cisárovič prehovoril a usmial sa na každého a každú a len potom sa obrátil k Vojtechovi
         a odpovedal na jeho otázku: „Nuž vidíš, arcibiskup môj, rád by som videl hranice svojej
         ríše a nazrel, hoc len zďaleka, do rozchýrenej modlárskej Slávie, s ktorou mali toľko
         roboty otec i dedo i dávni vojvodovia germánski! Slýchaval som mnoho o Labe, a podívame sa
         aj na germánsky Sion, na Lüneburg!“
Vojtech sa poklonil pred cisárovičom a ukážuc na opáta, vravel:
„Tu môžem tvojej výsosti hneď predstaviť velebnú hlavu lüneburského kláštora.“
Henrich až teraz spozoroval opáta. „Tak?“ prihovoril sa mu: „nuž, velebný otecko,
         prídeme k vám na nocľah; ako je u vás s pivnicou? Či máte dobré vína?“ Cisársky mládenček
         počínal rozhovor žartovne a prívetivo.
Opát, hlboko sa kloniac, vravel: „Nadmieru oblaží naše útočište, ak budeme takí šťastní,
         že uvítame Vašu Výsosť v Lüneburgu! Najlepšie vína rýnske, české, uhorské a iné budú k
         službe.“
„Rýnske víno nechcem od tých čias, čo som sa tak nasilu vykúpal v Rýne, keď ma Anno
         vyrval z rúk cisárovnej matky a dal odviesť na loď, z ktorej som ja chcel ujsť skokom do
         Rýna. Nuž ale české a najmä uhorské sa mi páčia!“
S tými slovami odvrátil sa zasa od opáta, ktorý čakal, že sa cisárovič bude dopytovať na
         stav kláštora a iné verejné veci.
„Ale akože, páni,“ vetí ku svojej družine, „či nás tam niekde nenapadnú Lutici, Bodrici
         alebo podobní barbari? Spomínam si, že tam kdesi za Lüneburskom bývajú títo naši vrahovia!“
Dámy sa poľakaly a nemecké rytierstvo štrngalo šabľami, kričiac jednými ústami: „To by
         sa germánske meče popásly na tých psohlavcoch!“
„Hahaha, to je dobrá chasa!“ zvolal Henrich. „Počkajte, len čo budem cisárom, vyplatím
         najprv Anna za jeho gramatiku a potom pôjdeme všetci tam za Labe a poľujúc a spievajúc
         zaženieme do mora slovanských barbarov! A potom budeme tancovať, či nie?“ pri tých slovách
         uchopil svoju dámu a skáčuc a vrtiac sa prostriedkom družiny, odchádzal ku dverám. Za ním
         sa vyhrnula celá spoločnosť.
Opát, krútiac a potriasajúc stále hlavou, hľadel na Vojtecha tvárou plnou výčitiek.
„Nuž, ako vidím, Jeho Vysosť je mládenec do sveta súci!“ riekol po chvíli.
Vojtech sa zasmial. „Neber tak prísne, čo si videl; po zábavách býva myseľ náklonná k
         posmeškom. Cisárovič je, pravda, trochu ľahkomyseľný, ale to sa poddá, za krátky čas
         doskáče i on a bude z neho cisár, ako hovorím, po našej vôli!“
Tak Vojtech zakrýval slabosti mladého nástupcu trónu a opát, uberajúc sa od arcibiskupa,
         krútil hlavou.

--- KAPITOLA 5 ---

V. Nad Ilmenavou
Na ľavom brehu Labe, tam, kde Ilmenava, opúšťajúc nemecké brehy, hrúži svoje vlny do
         tejto slovanskej rieky, prestierala sa na oboch brehoch hustá hora, ťahajúca sa po
         Lüneburg. Po ľavom brehu Ilmenavy viedla poľná, veľmi planá cesta k povestnému kláštoru. So
         všetkých strán viedly k Lüneburgu cesty dobre obsypané a vychodené; iba cesta od Labe
         neukazovala, že by po nej chodievalo mnoho pútnikov. Slnko už zapadalo a prievozníci na
         Labe čakali ešte na kohosi, sediac na koncoch širokého člna. Ilmenava vrážala s protiľahlej
         strany do valnej Labe a s ňou sa uberala ďalej k Hamburgu. Tiché vetríčky niesly sa korytom
         Labe.
„Keby už len tu boli! Ináč až zájde slnko a vzbúri sa vietor od Hamburgu, nebudú dnes
         nocovať na nemeckom brehu!“ vravel prievozník, sediaci na jednom konci širokého člna a
         pohrávajúci sa s veslom. Na rovine, prestierajúcej sa pozdĺž slovanského brehu Labe, bolo
         vidieť v tej chvíli obláčik prachu. Keď to druhý prievozník spozoroval, schytil sa, zarazil
         veslo a volal na súdruha:
„No, už len prichystaj čln na vodu, o chvíľu sú tu; vidíš tamten prach? To sú iste oni.“
Obaja sa postavili po prievoznícky, upravili tupý, ako odrezaný zobák ku brehu, takže do
         člna mohol vojsť hoci i voz.
Skoro prigalopovali dvaja jazdci. Prvý, chlap v plnej sile, bol odený v modrej kabanke a
         cez plece mal prehodenú šedivú hunku. Druhý bol mladý, asi dvadsaťpäťročný mních.
„Či ešte budeme dneska večerať v Lüneburgu?“ opýtal sa prievozníka chlap vo svetskom
         odeve. Prievozník, usmievajúci sa ako na známeho, odpovedal: „Ak sa lüneburskí kuchári
         omeškajú s večerou a ak mesiac posvieti príhodne, prečože by nie?“ A bokom zašeptal
         známemu: „Veď starý zvonár a mladý záhradník Dražko vás očakávajú, čo by i mnísi spali!“
         Potom sa všetci zaneprazdňovali umiesťovaním koní do člna, čo sa chytro stalo. A
         prievozníci delili mocnou päsťou labské vlny.
„Cestu budeme mať nechýrnu, velebný otecko, cez tú svrčinu,“ prihováral sa prievozník
         mníchovi, keď pristáli s člnom na brehu.
„Tak?“ vravel mních, pozdvihnúc hlavu do výšky; „a čože ju ešte nevyšliapali Bodrici
         svojimi púťami do svätého Lüneburgu?“
„Nezdá sa, každý sa nám žaluje na zlú cestu od Labe do Lüneburgu!“ odpovedal prievozník.
         Mních sa vyšvihol na koňa. Jeho sprievodca hovoril medzitým so známym prievozníkom. Potom
         vytiahol peniaze, zaplatil mu za službu a galopoval za kňazom.
„Šťastnú cestu!“ volal za ním prievozník a sadnúc si so súdruhom na lavičku, rozdelili
         si hojný zárobok.
My teraz nechajme potĺkať sa neznámych jazdcov po vyjarčenej, kamenistej, haluzím a
         raždím pokazenej ceste z Polabia do Lüneburgu a podívajme sa do Lüneburgu kratšou cestou,
         letiac na krídlach mesiačika s vetríčkom obrazotvornej mysle po brehu dumnej Ilmenavy pod
         pošmúnne múry kláštora.
S kláštornej veže odzvonili už angelus. Starý opát kľačí ešte vo svojej cele pred
         Ukrižovaným. Dlhý register, složený v pergamenovej knihe, obsahuje nesčíselné mená, za
         ktoré sa modlieval starec k Matke božej. Svätú tichosť opátovej cely neruší nijaký tvor;
         ešte i vtáčik vo svojej klietke býva ticho, keď opát odriekava na kolenách modlitbu zrána i
         večera. Starček pamätá pritom na všetkých, ktorých si kedy poznačil, aby ich zavrel do
         svojich modlitieb.
Kláštor lüneburský je obtočený do polokruhu velikánskou záhradou, ktorá vysokými múrmi
         dosahuje až k ilmenovským brehom. Priečelie kláštora je slobodné a hľadí do malej, pod ním
         rozprestretej dediny, z ktorej návrším vedie široká hradská rovno do ohromnej kláštornej
         brány. Pravé krídlo kláštorné malo v zadnej časti niekoľko komnát, ktoré boly oddelené
         mrežami od odstatných dlhých chodieb kláštora. Tam bývala naša známa Jarmila Gottšalková a
         jej spoločnice. Tam nastala tichosť po večernom zvonení. Východ z tohto krídla viedol do
         kláštornej záhrady. Tam vrzgla bránička a Jarmila bojazlivo vstúpila do sadu. To bývalo jej
         útočište po dlhých, trápnych hodinách, ktoré musela tráviť v spoločnosti svojich
         vychovávateliek a vychovávateľov. Vedela si pri všetkej pozornosti, ktorou ju
         prenasledovali, nájsť v záhrade pokojnú chvíľu samoty, príhodnú dumaniu a túžbam srdca.
         Najobľúbenejšie miestečko mávala pod starou lipou. Sem donášala svoje žiale a žaloby, tu,
         uniknúc pozorne špehúnstvu svojich vychovávateliek, pálila svoje obete na rozkošnom ohníku.
„Živa blahodarná, kedy ma vytrhneš z tohto miesta múk a trápenia?“ vzdychla si pod
         lipou, keď sa posadila na sedadlo z brezových prútov upravené. Chladné vetríky šumely v
         košatej korune lipy. Jarmila sa zamyslela. Naraz tichučko vykríkla a zatlieskala rukami:
         „Hahaha! bohovia spásy, že som vraj povinná zabudnúť na vás! Tak mi radia vychovávateľky,
         tak lüneburskí kňazi. Ó, Živa večná, chráň ma ty sama, aby som nezabudla na teba. Lebo ináč
         ako by som sa mohla stať tvojou večnou pannou? Pevne verím, že ma vyslobodíš z týchto
         kresťanských osídel!“ Po takomto posilnení vo viere predkov obzrela sa dobre sem a ta a
         nespozorujúc ani najmenšieho podozrivého pohybu, zabehla trochu ďalej k lieskovému kríčku,
         vyniesla odtiaľ otiepku dreva, rozložila ohníček, položila naň prinesenú obeť a potichu
         spievala svoje piesne.
Zdalo sa jej, že nastáva akýsi tajný šumot, akýsi vzdych so dvoch strán. I pozerala
         bojazlivo a zastala tíško, ale vôkol bolo hlucho a nemo; len chladiace vetríčky šumely a
         mesiac, svedok na výšinách, tíško hľadel na krásnu modloslužobnicu. „Bohovia spásy sú v
         tvojej blízkosti, Jarmila, oni dýchajú nahlas; dávno si im už nedala chutných pokrmov!“
         hovorila si sama k sebe a tlieskajúc rúčkami, pribrala sa zasa z chuti do práce. Sadla si
         na sedadlo, ohník pri jej nohách potichu prskal a mesiačik sa predieral milostným svojím
         okom cez lístie líp. Slávik na lieske spieval a štebotal výrečne plným hrdielkom,
         odpovedajúc súdruhovi, spievajúcemu na niektorej jelši alebo javore nad Ilmenavou a
         miešajúcemu svoju pieseň so šumom rieky. Skoro však zamĺkol slávičí spev, lebo deva pod
         lipou vydávala z hlbín pohnutých pŕs túžobné hlasy, spievajúc pri dohárajúcom ohníčku:
„Súmraku tiché kukulienky moje,
čo ste mi sladkou veštbou dýchavaly,
krídelká šumné sem obráťte svoje,
nech zviem, koľko ste mi tu rokov daly.

A tá jelenia noha Jarbodova
kade sa túla? povedzte mi, víly,
kopija kde sa blýska hrdinova,
by moje ruky vencom ju ovily.

Ty Jarovítov posol ku Jarmile,
ty k Ilmenave cestou nechodíš?
Od Travny k Labe vedú cesty milé
a Ilmenavou ľahko prebrodíš.

Poď, šuhaj jasný, pod Lüneburg tmavý,
poď do vrelého milej náručia,
kopija tvoja, meč nech sa slávi
a Nemci bohov znať sa naučia!“
Ešte si chcela opätovať posledné slová, držiac ruku na tlčúcom srdci, keď sa strhol
         prečudný šumot nad jej hlavou v korune košatej lipy, prebudil ju zo sladkobôľneho dumania a
         naľakal dušu, tiesnenú tisícimi útrapami. Mladý mních skĺzol obratne s lipy. Jarmila sa
         ledva prebrala z úžasu. Mesiac ožiaril krásnu, bledú tvár s orlím nosom, holý krk, ako by z
         alabastru dlátom najlepšieho umelca vytvorený, skvel sa a dojímavo sa odrážal od hrubého
         odevu mníšskeho. Ako keď mesiac vypláva z hustého čierneho oblaku na jasnejší priestor, tak
         vyčnieval biely krk z hrubých, čiernych obojkov reverendy. Mních zastal pred ňou tak, ako
         stojí nábožný kresťan, pohrúžený v pobožnej myšlienke pred oltárom Najvyššieho. Jarmila
         nevedela v prvom úžase, kam sa vrhnúť. Nevdojak schytila krhličku a chcela zalievať hasnúci
         už ohník; ale hneď jej svitlo, že by už bolo neskoro ukrývať skutok najhriešnejší v celom
         Lüneburgu. Rútily sa jej na um hrozné pokuty, ktorými jej opát hrozil, ak by ju ešte raz
         chytil pri pohanských obetiach. Ale mladý mních nebol opátov vyzvedač, ani zradný špehún
         Márie lüneburskej, ako nazvaly Jarmilu v kláštore.
„Neľakaj sa, princezná! Uspokoj sa, svätá panna! Nebeské dieťa, tíško buď!“ chvatne
         hovoril mních, padajúc na kolená pred slovanskou devou. Jarmila dávno nepočula zvukov
         slovančiny, ale okrem hlasu, ktorému rozumela, nechápala význam a smysel slov mníchových.
         Odvrátila sa nevdojak a naliala zo záhradnej krhly vody do ohňa. Mladý mních nebol jej
         neznámy. Vídala ho častejšie v záhrade, keď sa prechádzavala s opátom pri vyučovaní náukám
         kresťanskej viery. Ale táto známosť obmedzovala sa na úctivé pozdravenie, na ktoré opát
         nemohol často ani odpovedať, súc zabratý prednášaním svätého učenia, a ona mohla mu venovať
         ledva najmenšiu pozornosť. Teraz prvý raz hľadela do jeho jasnej, ušľachtilej tváre a jej
         mysľou preletela Jarbodova postava v celej svojej kráse: aj by bola chcela zadívať sa na
         mnícha, ale chvíľa a postavenie boly plné nebezpečenstva. Osmelila sa však aspoň natoľko,
         že začala potichu hovoriť kľačiacemu mníchovi:
„Odpusť, velebný otče, že som zaujatá nezabudnuteľnými obyčajami; hľadela som si sama
         skrátiť večernú chvíľu; už sa to viac nestane vo svätom Lüneburgu!“
„Ó, nevyhovárajte sa,“ prosil mních hlasom plným túžby a lásky; „radšej vy odpusťte mne
         nešťastnému, že som sa opovážil špehovať vás pri vašich tak srdečných obetiach!“
„Vy ste teda častejšie vídali moje obete s tejto lipy?“ opýtala sa ustrnulá Jarmila.
„Ach, tak často, ako nečasto ste vy vzývali svojich bohov pod svätou lipou. Častejšie
         som vás čakával, ako ste vy k nej prichádzali. Ach, a vídal som vaše strachy pri úprimných
         obetiach. Ľakával i modlieval som sa s vami; poznám celý život i dušu. Miesto v košatej
         korune lipy je svedok mojich blahých hodín, ktoré som tam v pohľade na vás alebo v túžobnom
         očakávaní vás prežil. Tam som sa vyučil vášmu jazyku. Vaše slová sa vrážaly do mojej
         pamäti, opätúval som si ich v tých nekonečne dlhých hodinách, ktoré mi ostávaly po vašich
         obetiach. Na šťastie zvedel som skoro, že záhradník je rodom Bodric, i žiadal som ho o
         vysvetlenie slov; on sa čudoval a rozprával mi mnoho o živote v Bodriciach. Od tých čias
         bolo mi najsladšou úlohou učiť sa jazyku, ktorým ste vy tak prenikavo a krásne hovorievali
         s bohmi svojimi!“
Jarmila chcela uprostred reči zdvihnúť mnícha so zeme; ale ten, stále kľačiac, vyznával
         tajomstvo svojho srdca.
„My v Bodriciach,“ riekla, „kľakávame iba pred svojimi bohmi!“
Mních vstal.
„Vy ma teda, velebný otče, neprezradíte opátovi?“ opýtala sa Jarmila prívetivo. Mních
         schytil jej ruku, bozkával ju horúco a prosil, aby ho menovala radšej bratom ako otcom,
         lebo že ju naozaj po bratsky miluje. Jarmila ostala chladnejšia a začínala prichádzať k
         sebe. Prišlo jej na um, aby požiadala mnícha o vysvetlenie čudného názvu „princezná“,
         ktorým ju oslovil a ktorý nikdy neslýchala, iba keď Živoslava rozprávala povesti o
         princeznách.
„Povedzte mi, velebný otče, ako je to, že vy mňa, úbohú devu bodrickú, najnešťastnejšiu
         zo všetkých tvorov na zemi, nazývate princeznou?“
„Nemá to zvedieť teraz od nemeckého mnícha, keď sa to nedozvedela za štyri dlhé roky od
         mníchov lüneburských,“ taký hlas, zdalo sa, hrmel z neba, prestrašil oboch. Mesiačik
         ožiaril na záhradnom múre vysokú chlapskú postavu v modrej kabanke: hľa, je to jeden z
         jazdcov, čo sme z večera stretli v Polabí. Jeho spoločník, mladý mních, stál už pod múrom a
         bral sa medzi záhradnými hriadkami k cieľu ďalekej púte svojej. Nevedno, ktorý z nich
         vypustil oné slová.
„Ó, princezná drahá,“ hovoril Jarmile jej prekvapený spoločník hlasom plným úzkosti,
         „len jedno dovoľte. Dovoľte, aby som vás mohol obrániť, ináč budeme obaja nešťastní. Hľa,
         tamto ktosi beží k nám. Poznávam… poznávam v ňom svojho súpera a vraha. Zradí mňa i vás. Ó,
         dovoľte, aby som bránil vás i seba. Nebojím sa vo vašej obrane ani desiatich. Vedzte ešte,
         že ste dcéra kniežacia, zapudená, zavrhnutá i s matkou. Som gróf z Durinska. Vládnem nad
         hradmi i mestami. Keď i nie do rovného rodu, uvediem vás aspoň do stavu, ktorý bude
         primeranejší vášmu pôvodu, ako ten, čo vám prichystal opát s Vojtechom brémskym. Ó, keby
         ste vedeli, aké poníženie vám hrozí! Dovoľte, nech vás zachránim. Tu je kľúč od zadnej
         brány; o chvíľu budú tam dva osedlané kone, len čo zvíťazím nad zradcom. Prebrodíme sa cez
         Ilmenavu; kone nás donesú do slobodného Durinska! Ó, kniežacie dieťa — ó, večná rozkoš,
         dovoľ —“
Avšak už nestihol dopovedať, tým menej dočkať na odpoveď, lebo cudzí mních, pravda, nie
         domnelý zradca durinského grófa, blížil sa skokom k osudnej lipe, zdvíhajúc si nepohodlný
         mníšsky oblek, zpod ktorého sa blýskala mocná, krivá šabľa. Tu pustil reverendu z rúk,
         rozopäl ju, vytiahol šabľu a už sa rútil na grófa.
Ale aj tento bol dobre zaopatrený; vo chvíli aj on odhodil habit a stál tu s vytiahnutým
         širokým, rovným mečom. Mesiac svietil tak jasne, že bolo vidno ako vo dne, len aby dvaja
         hrdinovia, hnaní láskou, mohli skúsiť silu svojich ramien a mečov. Mladá vášeň kresala
         ohne. Meč sa srážal s mečom. Ako dva zúrivé levy útočili na seba mladí hrdinovia.
„Ha! Prekliaty Nemec, či tebe rástla slovanská deva? Pre teba doviedli na Lüneburg túto
         vílu z bodrických luhov?“ zvolal neznámy uprostred krutých sekov. A vtom natiahol ruku,
         skočil pod grófov meč a vbodol krivú šabľu do boku svojho odporcu. Durinský gróf padol na
         zem.
Jarmila poznala hlas Jarbodov. Závrat sa zmocnil jej, hlavy. „Ó, Jarbod môj — i ty si už
         kresťan!“ Padla polomŕtva, premožená hrôzami, čo sa valily na ňu.
Jarbod, vidiac, že súper je premožený, ponáhľal sa ochrániť drahý život Jarmily. Sklonil
         sa k nej, zdvihol ju do výšky a celoval jej zblednuté líca a chladné čelo.
„Už je koniec osudnej hry,“ vzdychal na zemi ležiaci gróf. Cítil hĺbku svojej rany.
         Vytiahol obrovský kľúč, vpichol si ho do krvácajúceho otvoru a vydýchol si bolestne.
„Neviem, kto si, mládenec udatný, ale neskoro pozorujem, že si nie lüneburský mních. A
         hoc aj kryje naše mníšske rúcho tvoju hrdinskú postavu, badám, že si nie nepriateľ Márie
         lüneburskej.“
Jarmila sa čoskoro prebrala. Celovanie horúcich perí túžobne vysnívaného Jarboda ju
         upokojovalo. Prvé slová z úst, oživených dychom lásky, prezrádzaly radostné prekvapenie:
         „Ó, Jarbod — ty si nie mních? Ty si nie kresťan?“
„Nie som mních, nie som kresťan. Jarmila, Jarmila.“ opätoval Jarbod potichu do
         Jarmiliných uší.
Jarmila vtisla horúci bozk na pery miláčika svojho srdca. Rozkošou pretekaly srdcia
         oboch mladých, pre seba narodených ľudí. Jarbod sa však skoro spamätal a pomýšľal na
         skončenie výjavu v nepriateľských miestach. Jarmila si utierala čelo a obzerala sa opatrne
         dookola.
„No, brat, ako je?“ opustiac Jarmilu, prihováral sa Jarbod premoženému nepriateľovi;
         „hodný si rytier, musím povedať, hodný si hrdina!“
„Ty si však stokrát hodnejší,“ odvetil slabým hlasom gróf. „Na znamenie mojej úcty k
         tvojmu udatnému ramenu prijmi ešte odo mňa vysvetlenie a radu. Cisárovič Henrich je
         vyhlásený za plnoletého. Z Wormsu tiahol so svojím dvorom na Harzburg pri Goslare. Tam je
         určené miesto a budúcnosť pre Máriu lüneburskú, pre tvoju Jarmilu. Tam prichystali
         hniezdočko pre slovanskú holubicu. Henrich si ju obľúbil na lanských poľovačkách, ktoré sa
         tak búrlivo konaly v okolí lüneburskom, a určil ju za okrasu krás svojho dvora. Vedz, že
         som ja opátov tajomník a viem o všetkých tajomstvách hriešnych dvorov nášho veku. O dva
         týždne dôjde Vojtech s panovníkom do Lüneburgu a Jarmila je stratená časne i večne. Chcel
         som ju zachrániť, ale ty si prevzal teraz tak hrdinsky moju úlohu. Vykonaj ju čím skôr, kým
         sa nevzbudí podozrenie a neprekvapia ťa, ako si ty prekvapil mňa.“
Tu si gróf oddýchol. Mocne tlačil kľúč do rany, z ktorej tiekla krv popri železe. K
         smutnému divadlu prišiel i štvrtý svedok, spolucestovateľ z Polabia, ktorému bolo dlho
         čakať na záhradnom múre a chrániť rebríky s oboch strán prehodené.
„Podajte mi, princezná, svätú pravicu svoju,“ prosil po chvíli gróf slabým hlasom.
         Siahol si za ňadrá po zlatej retiazke, na ktorej visel zlatý Triglav, čarovný majetok
         Jarmilin. „Tu je,“ vravel gróf, podávajúc zlato Jarmile, „vaše dedičstvo, ktoré prišlo s
         vami do Lüneburgu a ktoré vám odcudzili s pŕs. Klanievali ste sa Triglavovi pod touto
         lipou, nemajúc pri sebe drahého pokladu! Ja som sa modlieval na lipe s vami a za vás som
         bozkával tento chladný kov, ktorému ste vzdávali takú horúcu úctu. Dnes som zbozkával
         Triglava tisíc ráz — nevediac, že ho tisnem naposledy ku svojim perám. Bola to krádež, ale
         nebude ma za ňu azda trestať môj Boh. Triglav prišiel s vami a mal slúžiť ako mŕtva okrasa
         kláštorných sbierok. Vzal som ho, aby som ho vrátil jeho majiteľke, pravda, v nádeji
         sladších časov. Lež už je darmo; rád som, že som vám aspoň prihotovil rozkoš duše. Ó, majte
         svoj poklad plný tajomstiev; nevzdychali ste nadarmo po Triglavovi — tu ho máte, kochajte
         sa v ňom. Dlho sa tešte z neho. Jednu prosbu mi neodoprite; spomeňte si niekedy na
         priateľa, ktorý vás tak vrúcne miloval. A teraz si vezmite kľúč, namočený v mojej krvi.
         Otvorí vám bránu, a parobok, čo stojí pri nej, dá vám dobre osedlané, čerstvé kone.
         Šťastlivú cestu!“ Vytiahol kľúč a podal ho Daryčovi, tretiemu svedkovi tohto výjavu. Potom
         odvrátil gróf svoju tvár a majúc ruky složené, pozeral k nebu, ktoré sa práve začalo kaliť
         strhanými obláčkami. Krv sa vyvalila prúdom z otvorenej rany a durinský gróf vypustil dušu.
„Nech je už tak alebo tak,“ potichu povedal Daryč, „ale tento mníšik musel byť udatný
         junák!“ a ponáhľal sa popredku ku bráne.
„Keby som to bol vedel, mohol som sa toľko nenamykať s tými rebríkmi,“ dudral ktosi v
         šašine pri záhradnom múre.
„Do Perúna, ty si to, Dražko?“ odpovedal Daryč záhradníkovi. „Nečakal som ťa tu, keď som
         našiel rebríky prichystané podľa dohovoru.“
„Hm — mám sa ich teraz čo naskladať. Chvalabohu, že sa to tak skončilo; bola by to
         bývala krušná práca, kým by sa bola Mária dolu dostala. Napotil som sa! A mal som už
         zomrieť od strachu.“
„Nič nerobí; keď si len neumrel,“ odvetil Daryč; kto by aj hneď umieral? Povedz si, nech
         je už tak či tak a rob, čo máš. Teraz sa však hľaď vypratať z Lüneburgu, lebo sa budeš aj
         ty zodpovedať. A vieš čo? Nechám ti svojho koňa, ty potom zamkneš bránu a poponáhľaš sa do
         Bodríc. Tu máš mešec peňazí, prídeš s ním hoc i na kraj sveta. I gróf bude mať akiste veľa
         peňazí pri sebe; pozri, on už viac nevstane a my zatým uskočíme veľký kus!“
Tak sa dostal Daryč ku bráne.
Jarbod s Jarmilou bežali náhlym krokom ako duchovia za Daryčom. I Jarmila sa obliekla do
         mníšskych šiat, ktoré bol so seba shodil durinský gróf, keď sa chystal do boja s Jarbodom.
Za bránou odohral sa nemý výjav. Akýsi mládenec hľadel začudovane na neznámeho chlapa;
         vidiac však prichádzať dve mníšske postavy, upokojil sa, prijal nemo od Jarboda mešec s
         peniazmi a stratil sa nábrežím Ilmenavy. Jarbod potom pomohol do sedla Jarmile, vyšvihol sa
         i sám na koňa a uháňali cestou, ktorou pribehol pred chvíľou s Daryčom, pod lüneburské
         múry. Mesiac svietil cez svrčinu, ožiarujúc všetko do vesela. Ilmenava šumela švitorivo a
         slávik v jelšinách a javoroch spieval a štebotal živšie pieseň svojej jarnej lásky.
         Lüneburské kone uháňaly s mladými jazdcami. Ďaleko za nimi cválal Daryč a za ním ponáhľal
         sa Dražko. Záhradník zahodil do Ilmenavy kľúč, ktorým zamkol za sebou bránu záhrady
         lüneburskej.

--- KAPITOLA 6 ---

VI. Pod krížom Spasiteľovým
Prúd času letí neustále. Ľudia v ňom plávajú dnes, ako plávali včera a budú plávať
         zajtra. Vždy noví, vždy noví plavci bez konca a bez kraja. Ako mnoho ľudí, ako mnoho
         vzdychov, náuk, slov videli a počuli sme už len v tejto krátkej povesti z časov dávno —
         dávno minulých! A predsa, čo je toto piesočné zrnko, vyňaté z oceána histórie jediného
         národa, proti horám a oceánom dejín človečenstva?
Dívajme sa ešte chvíľu do osnovy ľudských dejov vo svetle a tme života napradených. Máme
         jar roku 1066 po narodení Pánovom.
V Lenčíne je hlučno. Krásny jún vyviedol zo zeme všetky nádejné úkazy požehnaného roka.
         Gottšalkovo mesto sa vlní ľudstvom. Odkedy sa Lenčín ponemčil a pokresťančil, nebolo v jeho
         múroch toľko cudzích postáv, toľko pohanov z okolitých i ďalších strán Slávie. Slovanskí
         modloslužobníci sa čím ďalej, tým väčšmi odcudzovali Gottšalkovi a jeho mestu. Sami Bodrici
         upadali vždy do väčšieho posmechu u svojich súkmeňovcov. Pravda je, že bol práve výročný
         trh v Lenčíne a obchod tohto mesta vzrástol desaťnásobne proti predošlým časom, lebo
         susedná Germánia a neďaleká valná Labe boly nadmieru osožné pre rozvitie, sa obchodu a
         kupectva. To však predsa nemohlo dostatočne vysvetliť čudný obraz, ktorý sa viac podobal
         dňu národnej schôdzky lubickej, pred siedmimi rokmi odbavovanej, ako Lenčínu obchodnému a
         trhovému. Ako by sa bola preniesla do Lenčína celá Arkona v svätvečer zážiniek. Také je tu
         množstvo lišiackych pohanských tvárí. —
Knieža Gottšalk sedí so svojou ženou, princeznou dánskou, v komnate rodinného hradu.
         Kňahyňa túli sa k svojmu manželovi. Drží v lone svojho najmladšieho synka Henricha. Je na
         smrť bledá, ako by tušila nešťastie. Gottšalk nesdieľa jej strachu a výrečnými slovami i
         dôvodmi usiluje sa rozohnať jej obavy. Kňahyňa stojí na svojom a žiada muža, aby sa skoro
         odobral na nejaký čas do Dánska ku svojmu svokrovi.
„Čože sa ti robí, milá žena?“ opýtal sa Gottšalk s údivom, pohrávajúc sa s kaderami
         malého synka Henricha. „Kto by sa mohol zdvihnúť proti tejto mocnej ruke, ktorou držím tak
         tuho uzdu verejnej správy?“
„Ó, ako často sa klamú kniežatá sveta tohto, keď sa považujú za dosť mocných proti
         vzdoru bujného ľudu! Videla som tie lišiacke, tie hrôzou dýchajúce postavy, ako sa
         preháňaly v tajomnej náhlivosti na hrade,“ odpovedala kňahyňa a zakryla si tvár rukami.
„Nuž čože? Pohania sa sišli hojnejšie ako inokedy na trh do Lenčína. Je to znak
         blahobytu a rozšíreného obchodu!“
Kňahyňa, tlačiac tvár do dlaní, opakovala stále rovnakým hlasom svoje hrôzy.
„Krv mi tuhne v žilách, keď si pomyslím na tie obrovské postavy a ten vzdor v ich tvári.
         Ako by bolo peklo vychrlilo na svet všetkých diablov. Ako by sa vrútili so všetkých strán a
         vo všetkých ľudských podobách do Lenčína. Ó, Gottšalk, utečme prv, než bude neskoro!“
Knieža odpovedalo s istotou:
„Upokoj sa, dieťa moje! To je detská úzkosť, čo ťa trápi. Veď Gottšalk stojí teraz
         mocnejšie ako kedykoľvek predtým. Búrlivých Rozmockých, Neletyčovcov, Moryčovcov a odbojnú
         bodrickú znať striasol som si naveky s krku! Ľud ide za svojou prácou a zamestnaním.“
„Skiold mi vravel, že jeho špehúni vídavajú čudný a tajomný ruch na brehoch Travny a pri
         zálive lubickom, ale najmä v háji Rozmockých a na volynských koráboch, čo tu pristávajú!“
Gottšalk odvetil mrzuto:
„A čo Skiold! Veď ten vždy vidí v komárovi ťavu. Skiold si má najmenej čo žiadať, aby sa
         pohania vrátili do Bodríc so svojimi ,bohmi spásy‘. A keby niečo pozoroval, iste by mi to
         zavčasu oznámil.“
„Aj mladý Neletyč sa túla po Bodriciach; naši ľudia ho vídajú!“ dokladala kňahyňa. Stále
         ešte hlasom plným úzkosti a strachu.
Gottšalk sa usmial. Po chvíli sa však zasmušil a trudne zamyslel. „Naozaj by som si
         želal, aby som ho nebol kázal rozštvrtiť tým ohavným katom; naozaj, naozaj by som si želal,
         aby sa Jarbod radšej túlal po Bodriciach. Trpel som veľmi výčitkami svedomia.“
Vtom pretrhol rozhovor kniežacích manželov Buta, ich najstarší syn, ktorý pribehol,
         sotva popadnúc dych, do komnaty.
„Čo je — Buta?“ vykríkla naľakná kňahyňa, hľadiac nedočkavo na chlapca.
„Akási bláznivá pohanka ponáhľa sa do kniežacích komnát. Nedá sa nikomu pristaviť, že
         vraj musí hovoriť s kniežaťom!“ odpovedal, prudko si oddychujúc, Buta.
„Ó, beda, beda! To je istotne tá dávna postava z mojich snov! Zasa som ju videla po
         dlhej prestávke včera v noci vo sne!“
Gottšalk sa triasol na tele a tisol na svoje prsia dieťa i matku, chtiac ich utíšiť.
         Medzitým sa dvere prudko otvorily a Jarmila Onogradovna vstúpila do kniežacej rodinnej
         chyže.
„To je ona, to je ona!“ vykríkol Buta a vybehol dverami, čo viedly do susedných komnát.
         Henrich, vinúc sa k matke, začal nariekať. Kňahyňa pustila dieťa vedľa seba na zem,
         zalomila rukami a zvolala bolestne: „To je strážna postava mojich hrozných snov. Túto, túto
         vídavam vo sne. Povedz, kto si a čo od nás chceš?“
Jarmila sa uklonila pred kniežacími manželmi. Jej postava sa zdala náležať iným svetom;
         biela sukňa so zlatým životom prsia obopínajúcim, vrkoče z hustých, čiernych vlasov
         spletené a spod lipového, ľaliami prepleteného venca ako dva veľké hady sa vinúce, na
         krásnom, okrúhlom hrdle zlatá reťaz so zlatými a striebornými peniazmi.
Jarmila, matka úbohá, nevie nič o dcére Jarmile. Nevie. Lebo keby vedela, čo vieme my,
         nebola by prišla do tohto stavu a sotva by sa bola zjavila na kniežacom dvore. Jej
         obrazotvornosť zápasila s ranami života a neúprosných osudov. Obzerajúc sa nepokojne a
         hádžuc pohľady na Gottšalka, začala hovoriť vo vytržení:
„Pozri, knieža, na svoju nevestu! Práve tak som bola upravená k povestnej svadbe Gočalka
         s Jarmilou! Len to, hľa, tu, kde je to prázdne miesto na mojom hrdle, tam býval Triglav,
         tvoj dar, s umelým lipovým vencom a značkou Jarmily a Gočalka! Pozri, knieža, na nevestu,
         či je nie tá istá! Tá istá, ako si ju viedol od Triglavovho oltára. Pravda, pravda, niečo
         sa zmenilo na neveste, tvár, ach, tvár je azda nie tá istá. Tú zožral čas a žiaľ!“
Gottšalk viedol tuhý boj. Ani nepozrel do tváre Jarmilinej. Hrozné výčitky valily sa na
         jeho svedomie. Po chvíli sa vzchopil a hnevom roznietený podbehol k nej, aby sa jej zbavil
         silou. Jarmila stála ako kedysi socha Živy na Bodričovci v Lubici. Čierne, krásne oči
         opieraly sa so žeravým ohňom v oko a tvár Gottšalkovu, hneď bledú, hneď rozpálenú. Dlhý
         žiaľ nalieval do Jarmiliných čŕt bledé tiene. Na jej čele leskla sa nevyčerpateľná láska,
         ružová a neuhasiteľného ohňa, a víťazosláva vedomia, že dosiaľ trpela nezaslúžene
         Gottšalkovou vinou.
Gottšalk ostal stáť ako zamrznutý pred jej divokrásnou velebou. Kňahyňa zahľadela sa na
         svoju sokyňu. Slýchavala kedysi o Jarmilinej kráse, ale nezamenila s Gottšalkom nikdy slova
         o nej: bola to nedotknuteľná rana na srdci kniežaťa. „Aká to krása!“ zašeptala nevdojak po
         chvíli a zakryjúc si tvár šatkou, šla do výklenku so zvlykaním a plačom: „Ó, ako ju musel
         Gottšalk milovať!“
Gottšalkov hnev utíšil sa v tichu žalosti pred Jarmilou! Všetok hnev a odvaha spľasly a
         chlapská sila sa roztopila.
„Čo si odo mňa žiadaš, Jarmila? Prečo prichádzaš búriť môj pokoj?“
„Triglava žiadam, Jarmilu žiadam, potom — žiadam —“ nedopovedala však tretí predmet
         svojej žiadosti; akýsi divý blesk sa mihol po jej tvári, rozosmiala sa a zvrtnúc sa tri
         razy dookola a vystrúc ruku po kniežati (ako robí deva v slovanskom tanci, keď sa má
         zatočiť s milým), ostala stáť pred nevďačným manželom.
Gottšalk, vidiac strašný stav Jarmilin a rozpomenúc sa so stiesnenou mysľou na zažité
         krajšie dni, rozplynul sa v nárek. Na jej otázky nemohol dať odpovede. Jarmila, stojac ako
         vykonávateľ večných výrokov, rozkazovala krásne a strašne:
„Daj, knieža, materi, ktorá stratila všetko, jej dieťa! Keď si už zavrhol dieťa a matku,
         nepoškvrňuj sa aspoň krádežou! Rozkazujem ti v mene večných zákonov, vydaj mi Jarmilu!“
         Sila vedomia urazenej manželky, potupenej kňahyne a matky, olúpenej o dieťa, plynula
         nezdolateľne zo všetkých čŕt jej tváre.
Kňahyňa, stojaca pri okne, nemohla zniesť tieto hrôzy. Počula prvý raz, že z pohanského
         manželstva jej muža je živá aj dcéra. „Pre božie milosrdenstvo,“ zvolala, lomiac rukami,
         „povedz nešťastnej materi, kde je jej dcéra! Gottšalk, daj jej dieťa, daj dieťa Jarmile!“
Gottšalk, premožený dvoma útokmi spojených žien, zakryl si rukami tvár. Obe kňahyne
         stály, čakajúc na odpoveď.
„Jarmila je v Lüneburgu, kde ju lepšie, jej pôvodu dôstojnejšie opatrujú, ako by ju
         mohla opatriť matka.“ Na chvíľu nastala hrobová tichosť. Skoro ju pretrhla Jarmila,
         dumajúc, ako by sama pre seba:
„Že v Lüneburgu? Ha! Živa moja, Triglav môj a všetci bohovia spásy, urobte to zasa tak
         ako kedysi! Dajte, aby Lüneburg bol tým dcére, čím bol otcovi! Ha, rozsvecujú sa mi svetlá;
         Arkona stojí predo mnou, Svantovít vstáva mocne! Ó, potecha strápeného srdca, vitaj!
         Hahaha! Z Lüneburgu som ja dostala kniežaťa pohanov Gottšalka. Moja Jarmila je v Lüneburgu!
         Nech dostanú Bodrici i kňahyňu z Lüneburgu, ako dostali odtiaľ knieža. Ďakujem ti, knieža,
         ó, ďakujem srdečne, že si nedal moju dcéru rozštvrtiť ako Neletyča a desaťnásobne ti
         ďakujem, že si ju poslal do Lüneburgu, odkiaľ som ťa ja kedysi dostala. Ó, tam musia byť
         arkonskí žreci! Iba z ich rúk mohol vyjsť onen Gočalko!“
Tak líčila tieto svoje vidiny, že by sa bolo muselo i kamenné srdce pohnúť k plaču a
         ľútosti. Cit s hrôzou kráčaly spolu. Veľké skúšky života, ukrutené pokúšania osudu boly v
         jej mocnom hlase, v jej skrúšených vzdychoch. Vtom sa opäť zjavil vo dverách Buta. Vbehol
         do komnaty a rozprával celý udychčaný, že sa ľud búri, že ozbrojení cudzí ľudia behajú po
         uliciach, kričiac „vkrivolša, vkrivolša“, mladého pohana, ktorého ľudia nazývajú Jarbodom
         Neletyčom, nesú vraj po meste na kopijach a ľudia mu mecú na nosidlá vence a stelú pred
         neho haluze a kvety!
„Triglav z teba hovorí, chlapče!“ vykríkla Jarmila, nemôžuc sa dočkať konca rozprávania.
         Sklonila sa pred kniežaťom a ponáhľala sa ku dverám. V otvorených dverách sa ešte zastavila
         a hodiac plamenným zrakom po Gottšalkovi, vravela nadšene:
„Moje krvavé a neustále krvácajúce srdce bude s tebou do smrti; ale ty už nezažiješ ani
         so mnou pokoja na zemi!“ S tým zmizla, mihnúc sa okolo Skiolda, ktorý, nepozorujúc ju,
         ponáhľal sa ku kniežaťu náhlivým krokom.
„Knieža, na koňa, teraz je nie čas tráviť chvíle v sladkom rodinnom mámení!“ zvolal
         Skiold, vstupujúc do komnaty celkom zablatený. Práve v tú istú chvíľu zvolala kňahyňa,
         spínajúc ruky a odvracajúc sa od okna: „Bože milosrdný! Dánska krv už tečie na predhradí!“
Gottšalk bežal v ústrety Skioldovi a chytil ho nemo za ruku. Skiold však chladno a s
         úsmeškom odpovedal:
„Rozštvrtený Neletyč jazdí po Lenčíne; Jarmila, pokrstená v Lüneburgu, páli obeť Žive v
         chráme Matky božej; verný Daryč sype Vagrov, Ránov, Uznoimanských zbojníkov, Luticov a
         bodrických sedliakov z peleší Rozmockého hája; Neletyč, ten pokojný starec, neškodný v
         Lubici, predsedá ako knieža na schôdzke v meste. Mocný kniežací Lenčín je plný pohanov!
         Milé knieža, neostáva nič iného, iba sadnúť si do sedla a pozrieť na vlastné oči, čo sa
         ešte dá urobiť!“
Skiold pustil uzdu utajenej dosiaľ zlosti, horkosti a nenávisti. Škľabil sa zlomyseľne a
         náročky opakoval slová zo súkromných rozhovorov s kniežaťom. Gottšalk bol ako decko; ťažko
         mu bolo byť chlapom v takom mocnom, návale najprotivnejších citov. Ešte srdečnejšie tisnúc
         a potriasajúc Skioldovou rukou, hovoril plačlivo: „Ty môj ochranca! Ty si môj spasiteľ.
         Vytrhni ma z nebezpečenstva. Zabudni na krivdy, ktoré som ti nevedomky spôsobil, odpusť
         ľudskej slabosti, pre ktorú som vždy videl na ľuďoch lepšiu stránku, tú ohavnú nepozorujúc.
         Neletyč teda nebol rozštvrtený? Daryč ma zradil? Jarmila je nie viac v Lüneburgu?“
„Na koňa, knieža, na koňa!“ opätoval Skiold a knieža ako pokorný sluha, ani sa
         nerozlúčil s deťmi a manželkou, bral sa za Skioldom. Kňahyňa vylievala žalostné slzy,
         pozerajúc za kniežaťom nešťastným. Malý Henrich vytasil svoj malý mečík, postavil sa oproti
         materi a volal po detsky: „Neboj sa, kňahyňa, však ja dám tým pohanom! Pozri na moju šabľu,
         takto im bude hlavy stínať!“ a sekal šabličkou okolo seba. Kňahyňa sa rozveselila detským
         vtipom a pritisla Henricha Gottšalkovca k srdcu, strašne v prsiach burácajúcemu. Nevedela,
         pravda, v tie časy, ako hrozne má raz naplniť Henrich tieto prísahy proti pohanskej, teraz
         víťaziacej Slávii. Lež kam skúmavá myseľ mieni zaletovať? Poďme len poriadkom veku a dejov
         ľudských.
Gottšalkov kôň sa spínal, čujúc štrngot zbraní na predhradí. Knieža, posadiac sa do
         sedla, vyrazilo bránou prostriedkom shromažďujúcich sa vojakov a náhlivo rozkazovalo, čo
         bolo treba k útoku na pohanov. Ešte nebolo všetko v poriadku a už sa hrnuly na námestie
         tlupy bodrických povstalcov. Gottšalk, nečakajúc na ďalšie posily, po ktoré sa ponáhľal
         Skiold, udrel so svojimi na pohanské tlupy a rozprášil ich víťazne po krátkom boji.
         Gottšalkovi vojaci spievali veselo, sláviac hrdinské knieža. S jednej strany prichádza na
         predhradie Skiold, s druhej biskup Ján, každý na čele svojich, tamten Dánov, tento
         bodrických kresťanov. Plesu a vítaniu niet konca.
Gottšalk cítil sa dosť mocným, aby vo tri strany podnikol útok na vzbúrený Lenčín. V
         prostriedku velilo samo knieža, s ľavého boku mal udrieť na lenčínske zatarasené ulice
         Skiold, s pravého boku, na námestie a najmä na zajatý chrám Matky božej, biskup Ján so
         svojimi čatami. Po skončení boja mali sa všetci sísť v predhradí.
Boj sa začal a trval vyše päť hodín s rozličným šťastím po uliciach Lenčína. Rozrazené
         tlupy kniežacích vracajú sa na predhradie. I biskupskí sa dali na útek a shromažďujú sa
         tamže. Jediný Skiold víťazne rozváľal tarasy a vytisol pohanov z niekoľkých štvrtí mesta.
         Víťazne spievajú Dáni a obsadzujú ulice. Skiold galopuje na predhradie, slávený od vojska
         svojho i kniežacieho, aby sa poradil s kniežaťom, ako pokračovať v boji. Tu však vie, že je
         to iba začiatok boja a že ešte len nastáva tvrdá práca. Pohani sú najmocnejší na námestí a
         sústredení sú v susedných štvrtiach. Tam vraj, ako udávali špehúni, roznecuje mladá deva
         zápal pohanov. Z okolitých krajov prichádzajú vraj vždy nové posily. Sobrali znovu všetky
         sily a urobili útok na pohanov. Teraz sa bojovalo krutejšie ako prv. Naraz sa však vojenské
         šťastie začalo kloniť ku kniežaťu. Stisli tuho pohanov, biskup Ján s jednej, Skiold s
         druhej strany. Ale obe strany si musely oddýchnuť a prichystať sa na nový boj. Ale prv, ako
         sa minula, chvíľa, určená na oddych, strhla sa ako vietor nová búrka pohanov. Čoskoro
         prišiel Skiold na predhradie, soptiac hnevom. Plamene zlosti a nenávisti šľahaly mu z
         malých očí. Nepozrel ani na knieža, ktoré mu podávalo ruku, a len tak bokom škúliac vravel:
„Múdre, jasné knieža! tu máš hotovú kašu! Takýto, hľa, je ten tvoj švagor! Sveril si na
         psa slaninu!“
„Milý Skiold, aká to chladnosť? Či je tento nebezpečný čas príhodný na to, aby sa
         rozfukovaly staré nepriazne a kojila náruživosť osobných hnevov? Nuž čože urobil ten
         nenávidený Pluso?“ dohováral Gottšalk prísne Skioldovi. Tento sa však zlostne uškľabil a
         uprúc horúčkovité zlostné oči na užaslé knieža, opätoval tázavo jeho slová:
„Čo urobil Pluso? Či ešte nevieš? Nevravel som ti tisíc ráz, aby si Plusovi nič
         nesveroval? Aby si ho obkľúčil špehúnmi, aby nemohol robiť nič skryte, bez môjho a tvojho
         vedomia? Čo spravil? Hm! Vedie na nás celé čaty rozličnej pohanskej sberby z Lubice do
         Lenčína. Tomu ctibažníkovi sveriť to hniezdo vzbury — Lubicu!“
„Nám na pomoc azda?“ neisto odpovedal strápený a na tele sa trasúci Gottšalk.
„I ja som tak myslel,“ pokračoval Skiold; „ale skoro by som bol pre tento blud padol do
         jeho rúk. Moji Dáni ma však vysekali!“
„Nemožno, nemožno! I Pluso ma zradil? Ó, nešťastný zradca, ktorého som choval ako hada
         na svojich prsiach!“
V tej chvíli zasa sa začaly sbierať kniežacie vojská na predhradí; bitka sa rozpálila
         znova po celom Lenčíne. Prichádza pomoc kresťanom i pohanom. I chladní kresťania, vidiac
         nebezpečenstvo, siahajú k mečom a kyjom. „Kyrie eleison“ znie so všetkých strán a bojovná
         pieseň kresťanov roznecuje bojový zápal a hrdinstvo vo vojsku. Na predhradí sobrané čaty
         znova sa rútia na námestie „vyrvať Matku božiu z rúk pohanov“. Všetko sa ta ponáhľa.
         Pohania utekajú, kresťania víťazia, už je i námestie obtočené a zúžené so všetkých strán.
         Len jeden útok ešte — a bude oslobodený chrám Matky božej. Kým sa to však stalo, nové čaty
         pohanov, blížiace sa s krikom „vkriolša“, hnaly sa útokom na Dánov, ochraňujúcich kniežací
         hrad. Starý Neletyč s vytiahnutým mečom, majúc po boku mladého žreca so zástavkou, išiel
         napredku na koni a viedol opatrne svoj ľud k útoku.
Skioldovým zrakom neušlo, čo sa dialo v Lenčíne. Bodol koňa a priskočil ku kniežaťu,
         ktoré práve vydalo rozkaz na útok na námestie a chrám, a potichu, ale odhodlane vravel:
„Chráň sa sám, najjasnejšie knieža; my sa nedáme pre teba rozsekať, dosť už tieklo v
         Lenčíne dánskej krvi!“
S tým odletel ako vietor a keď dogalopoval na predhradie, dal trúbiť na pochod. Dáni
         odcválali vzápätí slobodnou štvrťou z Lenčína. Gottšalkove čaty urobily divý útok na
         pohanov, ale boly odrazené. Gottšalk podnecoval svojich. Tu však naraz zbadal, že ho akýsi
         starý jazdec chytil za ruku. Knieža poznalo Rozmockého.
„Ó, ktorý anjel ťa nesie ku mne v čas môjho nešťastia?“ opýtal sa Gottšalk a podal mu
         dôverne, ako na usmierenie svoju ruku. Rozmocký ju prijal a vravel potichu kniežaťu:
„Poď, knieža, neľakaj sa, v dobrých, v najlepších rukách budeš schovaný. Pluso má v moci
         celé hnutie a len čo ovládne rozhárané náruživosti ľudu ako sa patrí, uvedie ťa zasa na
         kniežaciu stolicu. Spoľahni sa na mňa a na svojho švagra. Ale niet času na váhanie!“
Ale vtom cvála už i biskup Ján so svojimi pobočníkmi ku kniežaťu a veselo kričí: „Naše
         je víťazstvo, hoc i Dáni ušli! Ty stoj, knieža, mocne pri svojich a na svojom práve!“
„Ó, biskup náš, ty neobrániš knieža!“ zvolal Rozmocký a mocne ťahal Gottšalka za sebou.
„Ha, zradca, ako si sa dostal medzi nás?“ zvolal biskup na Rozmockého. Už sa chceli
         pobočníci vrhnúť na starého Bodrica; ale ten, vidiac potrebnosť, pohol bujnú paripu a
         cválal ulicou na predhradie. „No, už je darmo; Gočalkovi niet viac pomoci!“ mrmlal si
         Rozmocký pod fúzy a dorazil medzi Neletyčove vojská, ktoré medzitým zaujaly kniežací hrad.
Biskup Ján, sám Gottšalk a saskí vojvodovia s verným ľudom bojovali udatne, ale chrám
         dostali znova do rúk pohania a začínali odtiaľto nový boj, ženúc sa víťazným útokom na
         kresťanov.
Chrám Spasiteľov, Gottšalkom vystavaný, stal sa heslom kresťanov; ta mali tiahnuť a tam
         sa mali znova pripraviť na útok. Malé návršie, s ktorého vpravo sa dalo prezrieť predhradie
         i s ulicami, čo do neho vbiehaly, vľavo bolo zas vidieť námestie s chrámom Matky božej, kde
         boli pohania pánmi. Ta sa teda ponáhľajú kniežacie čaty. Biskup Ján, naplnený ľútosťou i
         žiaľom, priblížil sa ku kniežaťu a šeptal mu do uší, aby sa už nevydával v nebezpečenstvo,
         ale sosadol s koňa a nasledoval ho. Biskup ho voviedol do chrámu Spasiteľovho. Pri dverách
         mu vravel:
„Malá už ostáva nádej, knieža, na naše víťazstvo! Všetko vynaložím na tvoju ochranu; v
         chráme si najbezpečnejší. Naša sila sa tu sústredí. Uvidíme potom, čo sa dá robiť. Azda i
         Rozmocký nesmýšľa s tebou zle!“
„Ó, iste nie; čítal som mu v tvári dobrý úmysel!“ odpovedal Gottšalk.
Biskup zavrel chrámové dvere a ponáhľal sa znovu do zúfalého boja.
Gottšalk stratil rovnováhu duševných i telesných síl. Postúpil túžobne k hlavnému
         oltáru, na ktorom mu žiaril utešivo Spasiteľ, rozpätý na kríži. Sklonil svoje kolená a
         modlil sa pokorným srdcom:
„Bože Otče, Stvoriteľ môj, odpusť mi všetky hriechy moje pre nevinné a ukrutné rany a
         smrť Ježiša Krista! Zmiluj, zmiluj sa nado mnou, nad mojimi dietkami, nad ženou mojou,
         úbohou nešťastnou; tebe ich oddávam, porúčam, za nich u teba skladám svoju modlitbu! Pane,
         pozri s kríža svojho na Jarmilu, zajatú pohanskými bludmi; obráť ju k sebe, ako si obrátil
         Šavla a spas dušu jej i moju! Ó, Bože môj, Bože môj, prečo si ma opustil!“
Tichý šumot a šramotenie zpoza bočného oltára prebudily knieža zo sladkého, skrúšeného
         dumania a vyplašily ho, ako naháňaného a v húštine schovaného jeleňa, zo svätej skrýše
         modlitby, v ktorej sa cítil taký bezpečný. Knieža pozrelo bojazlivým, ale bystrým zrakom v
         tú stranu, odkiaľ pochádzal šum, a čo zazrelo? Bočný oltár ozbíjaný zo svojich kresťanských
         okrás, holý, zdrancovaný sa zjavil jeho zrakom. Tam, kde sa zaskvievaly skrýše Najvyššieho,
         stály pohanské bôžiky, a po svätých obrazoch ani stopy. Ohník praskotal na kamennom stole
         oltárnom. A pred oltárom stála Jarmila, podobná viac socha Žive ako sebe. Bola sa vkradla
         do chrámu, keď už bol boj po celom meste rozplamenený a sama svojou rukou urobila ako
         vedela okár Triglavovi. Gottšalk žasol pri strašnom a žalostnom pohľade, tušiac najväčšie
         nešťastie.
„Tak by sme tu boli prvý raz po dlhých, dlhých rokoch zasa sami — najmilší!“ povýšeným
         hlasom začala hovoriť Jarmila od oltára. „Tušila som, že ťa ešte uzriem. Ponáhľala som sa
         od teba k dieťaťu. A tu mi vnukol Triglav, ten, ktorého si ty zavrhol so mnou, aby som mu
         urobila oltár tam, kde prv stával jeho chrám, ktorý si dal zrútiť a vystavať na jeho miesto
         chrám svojmu Spasiteľovi. Kto ti vnukol, aby si sem vnikol v ten istý čas? Ó, keby bol
         jeden pôvodca našich vnuknutí!“ —
„Jarmila rozkošná, čo robíš so mnou? Obráť sa k jedinému Bohu a on dá, že ešte budeme
         šťastní!“ prosil Gottšalk so zalomenými rukami.
„Ja som šťastná,“ odvetila Jarmila, „lebo mám zasa Triglava, mám dieťa; lebo vedz,
         nešťastný otec, že tvoja dcéra Jarmila slúži našej matičke Žive vo vašom chráme, ktorý ste
         pomenovali chrámom Matky vášho Boha. Ja však, pozri len, ako veselo horí obetný ohník! ja
         však pálim obete nášmu Triglavovi v chráme vášho Spasiteľa! Ó, a pritom som samotná s
         tebou, zas ťa mám! Lebo vedz, že bohovia moji a ty ste moja rozkoš, moje kochanie. Vidíš,
         porozumievaš už, aká som šťastná?“ I ona odstúpila od svojho oltára a prišla ku kniežaťu,
         dotkla sa jeho ruky svojou horúcou a trasúcou sa a bozkávala ju s nenásytnou živosťou. „Ale
         ty, Gočalko môj, ty si nešťastný, či je pravda? ty si veľmi nešťastný?“ dodávala, tlačiac
         jemne jeho ruku na svoje srdce a túliac sa ku svojmu manželovi.
Gottšalk sa triasol hrôzou, čo v ňom povstala duchovným rozporom lásky, ktorá znova v
         ňom ožila a triasla ho zimnične. Úzkostlivo vykríkol:
„Čo robíš so mnou, čo robíš so mnou, Jarmila?“
„Ó, povedz, Gočalko môj, povedz, že si nešťastný!“ doliehala Jarmila mocnými slovami na
         knieža.
Gottšalk zdvihol trasúcu sa ruku manželky a prvej lásky svojej a pritisol ju k horúcim
         svojim ústam, šeptal ticho: „Odpusť, Jarmila, odpusť!“
„Ó, ja som už odpustila. Ja som naveky šťastná. Zasa vstávajú chrámy našich bohov v
         Bodriciach, duša Onodragova, čo zaletela k otcom, teší sa nado mnou s otcami otcov. Zlatá
         sloboda, slobodienka zasa prichádza k Bodriciam. Žobráci dostanú rúcha, hladní sa nasýtia,
         umučení, skatovaní vstanú, vstanú všetci napiť sa z rohu Svantovítovho. Ale, Gočalko,
         ľúbezný môj Gočalko, ty si nešťastný?“
„Nešťastný, Jarmila moja, nesmierne nešťastný je Gočalko!“ vyslovilo knieža a složilo
         svoju hlavu na Jarmiline prsia, vlniace sa vnútornou rozkošou. Slabá chvíľa zmocnila sa
         kniežaťa kresťanov, zatiaľ čo jeho bojovníci na uliciach Lenčína za neho krvácali.
Jarmila hladila čelo, tvár, skleslú hlavu Gottšalkovu a prihovárala sa mu:
„Ach, knieža moje, vráť sa z Lüneburgu na slovanskú Arkonu! Tam ťa čaká rozkoš a
         veselosť! Čuj ten hukot mora! Von sa už dvíhajú nepokoriteľné vlny života tvojho národa! To
         bohovia spásy hýbajú národom. Vráť sa k nim, oni sa utíšia: národ ťa vezme na svoje ramená
         a blažene, blažene bude zasa tebe, nešťastnému, ako v onen deň!“
S tými slovami viedla Jarmila Gottšalka ako obetného baránka k svojmu oltáru. Anjeli
         kvílili v nebesiach, klaňajúc sa pred kráľom všetkých kráľov a prosiac v slávospevných
         žalmoch a piesňach za dušu zbedovaného, skleslého Gottšalka.
Jarmila kľakla si pred soškou Triglava a stiahla so sebou i knieža, ktoré sa sklonilo s
         ňou. Chvíľa slabá, tichá, plná osudov. Pred chrámom rozhodoval sa boj v prospech pohanov,
         tu v omdletej duši Gottšalkovej vzmáhaly sa nebeské živly. Biskup Ján, ťažko ranený,
         otvoril chrám a zavrel ho chytro za sebou. Chcel ešte zachrániť knieža, chcel ho odovzdať
         preoblečené pod Plusovú ochranu, ktorý, zmocniac sa najvyššej vlády a poraziac kresťanov,
         všemožne sa staral o oslobodenie kniežaťa. Všetko bolo prichystané, pred chrámom
         Spasiteľovým stála ešte nepremožená posledná podpora a ochrana.
Ján, postúpiac doprostred chrámu, zazrel netušený obraz. Neveril očiam, začalo sa mu v
         nich tmieť ako v poslednej chvíli života. Postúpil ďalej a tu padol zreteľný hlas do jeho
         uší. Jarmila volala v nadšení: „Bohovia spásy, vševládny Triglav, víťazný Svantovít,
         odvráťte záhubu od môjho Gočalka!“
„Ježiš Mária!“ zvolal Ján, „Bože všemohúci, ty nás spravodlivo tresceš za hriechy naše i
         kniežat našich. Lebo nám, ó, Hospodine! svedčí zahanbenie tvárí, i kráľom našim a kniežatám
         našim a otcom našim: lebo sme hrešili proti tebe. Pánu Bohu nášmu patrí milosrdenstvo a
         zľutovanie, keďže sme sa mu protivili a neslúchali sme hlasov Hospodina Boha nášho, ktoré
         predkladal pred oči naše skrze služobníkov svojich prorokov!“ S tými slovami padol biskup
         Ján čelom na studenú dlažbu. Gottšalk po boku Jarmilinom sa spamätal, kam až ho zaviedla
         zemská láska a strach o život a jeho radosti. I odskočil ako lev z osídel sa vytrhnuvší,
         lenže už neskoro, lebo práve v tej chvíli vyslovoval slabým síce, ale zreteľným hlasom
         služobník cirkvi Ján kliatbu:
„Gottšalk nech je odovzdaný satanovi!“
Trieskanie na chrámové dvere, štrngot zbraní, erdžanie koní, krik a nekonečný lomoz
         ozýval sa v blízkosti chrámu ako hučanie najväčšmi vzbúreného mora. Vtom vyrazil dav s
         náramným treskotom brány svätyne kresťanov a pohania vrútili sa do chrámu. Biskup Ján stal
         sa prvou obeťou rozzúreného ľudu.
Jarmila držala kŕčovite Gottšalka za ruku a povýšeným, zúfalým hlasom kričala, zdvíhajúc
         svojho Triglava, ktorého prijala od svojej dcéry pri prvom stretnutí: „Toto miesto chráni
         Triglav!“ Na jej výkrik zastavily sa zástupy pohanov a namierené hroty kopijí a šabieľ
         klesly v nečinnosť. Ľud stál ani zamrznutý. Jedni hľadeli na oltár Triglavov, druhí sa
         čudovali Jarmile, tretí sa ľakali Gottšalka, ktorý sa im díval v ústrety neohrozeným
         strašným pohľadom. Ale opravdivá modlitba spravodlivých tajne účinkovala.
Gottšalkovi dodal ducha pohľad na toľké nebezpečenstvo. Hrôza utrpení Kristových
         zmenšila vedomie utrpení, ktoré môže zniesť hriešnik, a posilnila v jeho duši moci, ktoré
         kriesia očakávanie Hospodina. Víťazný blesk preletel cez jeho zbiedenú tvár a zapálil v nej
         odvahu všetkých kresťanských mučeníkov. Knieža vytrhlo sa mocne z Jarmilinej ruky, vrhlo sa
         skokom udatného leva na oltár pod kríž Spasiteľov a hrmelo s vytiahnutým mečom, a hlasom
         vojvodcu v oheň boja postaveného:
„Nie, nie Triglav, váš boh rukou ľudskou urobený, ale ten sám jediný, ten ukrižovaný
         Spasiteľ môj, nech ma ukryje vo svojich ranách a naučí ma žiť i mrieť! Tebe, Ježišu,
         porúčam svoju dušu!“
Tisíc striel zafičalo v tej chvíli z chrámových priestorov a pokrylo Gottšalka, pod
         Spasiteľov kríž smrteľne klesnuvšieho. Jarmila strhla so seba svoje okrasy, vykríkla:
         „Gočalko, umieram s tebou,“ a padla mŕtva pri Triglavovom oltári. Zúfalý úsmev obletoval
         jej studené ústa, keď Bodrici, spití víťazstvom, doniesli víťazoslávne Jarboda a Jarmilu do
         chrámu Spasiteľovho, toľkými hrôzami poškvrneného. I Rozmocký docválal na svojom koni pred
         chrám a podajúc koňa Daryčovi, ktorý ho sprevádzal, ponáhľal sa do chrámu zachrániť knieža.
         Ale už bolo neskoro. Ľud sa ledva zdržal násilia i proti tomuto, pohanom už veľmi
         podozrivému znatnému Bodricovi. Chladnými zrakmi meraly ho rozzúrené zástupy. Ale jeho
         vyhnanstvo, lesk jeho mena a iné zásluhy chránily ho tajomnými závojmi pred úrazmi, s
         nesčíselných strán mu usúdenými.
Jarbod a Jarmila plakali žalostne nad mŕtvolami svojich rodičov. Pri ich boku stál
         Kotynič, mladý žrec arkonský, a utieral si prúd žalostných sĺz, tečúcich mu po tvári.
         Rozzúrený ľud, keď sa nsýtil pohľadu, začal trieskať všetko náradie a nivočiť okrasy. Potom
         sa vyrútil do mesta, z ktorého sa rozutekalo všetko, čo sa klonievalo pred krížom
         Spasiteľovým. Po uliciach horely ohne a žreci stáli pri oltároch napochytro urobených;
         národ pohanský klaňal sa bohom spásy.

--- KAPITOLA 7 ---

VII. Na Arkone
Bolo po bodrickej vzbure. Veľžrec arkonský sedel v dvorane kontynskej ako na tŕni.
         Odrazu sa nepokojne mykol. Začul známy buchot v prednej sieni. Dvere sa otvoria — a Kotynič
         vstupuje do komnaty. „Náš Kruk je kráľom v Bodriciach!“ boly prvé slová veľžrecovho
         tajomníka.
„Tak teda Svantovít pomáhal?“ opýtal sa, usmievajúc sa spokojne, Budučič. „Museli ste
         náležite konať svoje povinnosti, šuhaji! Čo je s Gočalkom, Jarmilou?“
„Všetko šlo ako na šnúre,“ odpovedal Kotynič. „Gočalko s Jarmilou sú mŕtvi; onen na
         oltári Boha ukrižovaného Spasiteľa, táto pri oltári Triglava vypustili svoje duše!“
Budučič zasmútil. „Tak sa to predsa muselo takto skončiť! Ó, nešťastné ľudské
         zaslepenie; kniežatá sa radšej dajú vraždiť, ako by nechaly žiť svoj ľud slobodne s jeho
         bohmi!“
Po krátkej prestávke sa zasa opýtal:
„A dievča Jarmila?“
Kotynič neodpovedal hneď; zdalo sa mu, že si potrebuje dobre rozvážiť, ako by dal
         najlepšie zvesť o nej. „No,“ riekol po chvíli, „to je niečo neobyčajného! Je veľmi
         pamätihodné, že ju Lüneburg nemohol za vyše štyroch rokov odviesť od našich bohov!“ Budučič
         poslúchal netrpezlivo a, nemôžuc sa dočkať konca, skočil Kotyničovi do reči: „Azda jej
         nejaký bodrický junák odviedol srdiečko od predsavzatia, aby sa stala večnou pannou Živy,
         nie?“
Kotynič povedal úzkostlivo: „Jasnoveľmožný, odpusť dievčaťu, ktoré v toľkých pokušeniach
         vernosť svojim bohom zachovalo. Po pravde, je nemožné vidieť Jarmilu a nezamilovať sa do
         nej, nemyslieť na sviazanie sa s ňou večným sväzkom!“
„Pozriže, pozri,“ dodával veľžrec, merajúc Kotyniča iba jedným okom, „ako prosí i môj
         tajomník! To som poslal do Bodríc veľkého priateľa dievčat, Žive posvätených, keď si každá
         kráska nájde svojho junáka! Kohože, povedz už všetko, si našla Jarmila?“
„Práve to ju ospravedlní pred tebou, jasnoveľmožný. Najhodnejší hrdina, posledný oštep
         roduvernej rodiny Neletyčovcov, stal sa pánom, mužom a ochranou Jarmily. Jarbod, o ktorom
         spievajú v Bodriciach chvály jednými ústami, je jej vyvolený. Tam, kde padla Onodragovna
         ustatá žitím, oddal som Jarboda Neletyča s Jarmilou, jej dcérou, a to na Triglava, ktorý sa
         tak mocne v celom tomto deji prejavil! Starý víťaz Neletyč plakal od radosti!“
„No, nechže bude! Nájdeme v Slávii ešte dosť panien pre Živu. Lež čo bolo v tej veci s
         Rozmockým? Živoslava naskladala hrozné žaloby na neho a ešte na smrteľnej posteli som jej
         musel sľúbiť, že potrescem ,tohto zradcu našich, bohov‘, ako ho menovala. Či je to možné,
         že by sa aj on bol sklonil k Nemcom?“ dopytoval sa ďalej Budučič.
Kotynič sa zamyslel, dlho len vrtel hlavou, napokon začal: takto hovoriť: „To je druhá
         otázka! A aby som povedal pravdu, ani jej celkom nerozumiem. Viem, že Živoslava; mala mnoho
         príčin žalovať na Rozmockého, ale Rozmocký sa nikdy nesklonil dvanástim Nemcom. Je to
         zvláštne, čo ústa Rozmockého rozprávajú o divoch a zázrakoch božích. Tak to hýbe srdcom,
         tak jeho slová zapaľujú hrejúce ohne vo vnútornostiach. Svantovít vie, čo je to, ale ja by
         som ti želal, aby si mohol poslúchať Rozmockého, jasnoveľmožný náš, aby si potom porozumel
         jeho slovám; ja som mal i tak mnoho iných starostí! A musím povedať, že som cítil v sebe
         iba nové ohne, ale slovám som nerozumel!“
„Toto je čudný zvestovateľ!“ skríkol Budučič; „čože to bolo, do sto hromov paromov?“
„Neviem,“ odvetil Kotynič, „len to viem, že ma jeho slová zahrievaly. Ale príde na
         Arkonu, sľúbil mi, že príde k starému známemu!“
Budučič sa zamyslel. „No býval kedysi Rozmocký veľký spevák, spievaval nám nové piesne a
         hrávaly v ňom žilky! Naozaj zohrieval i nás. Nuž a tie dobrodružstvá po svete tiež azda
         vzkriesily v ňom mnohú novú myšlienku! Čože je s Plusom?“
„Pripojil sa v Lubici k nám a robil znamenité veci; udatný bojovník, ale potom odvádzal
         Bodricov od nášho Kruka.“
„Hm,“ dodával Budučič, „azda by bol radšej sám dosadol na Gočalkov prestol? A potom?“
„A potom,“ končil Kotynič, „Vagri a Bodrici ho i s novými vzbúrencami zabili.“
Budučič zalomil ruky a pozdvihnúc oči k nebu, zvolal: „Či nemohla byť vykúpená sloboda
         národa bez takého veľkého krviprelievania! Pluso žičil národu, nebol najhorší z kresťanov,
         škoda len, že Bodrici nemali miery vo svojom boji. S takýmito ľuďmi by sa azda dalo predsa
         vykonať niečo dobrého pre národ! Ó, kedy príde na tento svet človek, ktorý by, držiac v
         mocnej ruke žezlo vlády, rozvinul zástavu slobody všetkým a pre každého!“
Kotynič ešte rozprával Budučičovi, ako chceli Bodrici nechať kňahyňu pri pokoji v
         krajine, ale keď ju zastihli ako zaprisahávala chlapca Butu a päťročného Henricha, aby
         hrozne pomstili vrahov jej manžela, odviedli ju z kniežacieho hradu, zaopatrili peniazmi a
         poslali na korábe do Dánska.
„Nuž ale,“ končil Kotynič svoju reč, „v behu tých búrlivých udalosti nenašiel som
         čudnejšieho, odvážnejšieho človeka nad Daryča! Gottšalk mu dôveroval, ľud ho najprv ctil,
         potom nenávidel; Rozmockého zradil, poslal do vyhnanstva a predsa jemu slúžil; vládnuc nad
         jeho majetkom, sám ostal chudobný, Neletyča vytrhol po prvý raz z rúk súdu, po druhý raz z
         rúk tajných katov, zradil Živoslavu, aby ju zachránil, na Labe sa poznal s prievozníkmi, v
         Lüneburgu so záhradníkom a hrobármi. Všetci mu museli slúžiť, on bol všade a slúžil
         všetkým, všetko poznal a najlepšie svoj národ, všetkým bol osožný a najväčšmi poslúžil
         svojmu národu!“
Budučič poslúchal Kotyniča s úžasom. Keď skončil, odobral sa od veľžreca a šiel si
         oddýchnuť po dlhých prácach.
Ak by niekto z mojich láskavých čitateľov a roztomilých čitateliek nerozumel slovám,
         ktorými hovoril posledne Kotynič Budučičovi svoje chýry, musíme, nechtiac, sami začínať
         rozprávku slovom a slohom ako dosiaľ, odoslať každého na dokonalejšieho vypravovateľa
         starých dejov, všetkých nás majstra a láskavého kriesiteľa zabudnutých dejov — nášho
         čarovného Šafárika. Tento odklínač a oživovateľ našich starožitností takto píše, a to
         najlepšie vysvetlí Kotyničove slová o Krukovi a o týchto udalostiach: „Knieža Gottšalk bol
         zabitý v meste Lenčíne (7. júna 1066), biskup Ján, kňazi a mnísi, ba všetci kresťania,
         ktorí padli do rúk rozzúrenému ľudu, boli usmrtení bez ľútosti v hrozných mukách, chrámy a
         kláštory boly rozmetané a pohanstvo po celej zemi obnovené. Gottšalkova vdova so synmi
         Butom a Henrichom bola poslaná nazpät do Dánska. Vodcom ľudu v tom povstaní bol Pluso,
         švagor Gottšalkov. — — — Bodrici zvolili si za panovníka mohutné knieža ránskeho Kruka,
         syna Grinovho, ktorému i Lutici, od cisára Henricha IV. vojnou skľúčení, dobrovoľne sa
         poddali. Tento mocný kráľ panoval od r. 1066 do 1105 a po šťastných bojoch s Nemcami a
         Dánmi pripojil ku svojmu panstvu celé Holštýnsko. Za jeho vlády dosiahla ránska sihoť, už,
         v IX. storočí navštevovaná od mníchov korvejských, potom znovu do pohanstva pohrúžená a za
         dlhý čas samostatná, prevahu v celom polabskom Slovanstve. Chrám arkonský zatemnil
         starobylú slávu Ratarov!“
Tomuto Krukovi sverili teda Bodrici seba a osudy svojej krajiny.
Koniec.