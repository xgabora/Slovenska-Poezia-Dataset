--- KAPITOLA 1 ---

Nad mohylou Janka Capku
(† 18. augusta 1867)
[
1
]
Mládenci sniví, spevavé naše devy!
Tajnošumné, čierne Dŕžavia hory!
Oči, v ktorých vídavali sa ste vy,
žiadna na svete ľúbosť neotvorí, —
a mladistvých úst živé a čujné spevy
zlato, ni prosba neoživotvorí:
Mladý pevec váš v otčinách novej krásy —
a, čo čujete, blahoslavia ohlasy.
Bárs hádžete sa na mohylu studenú,
nemožno vám zhriať ju náručím vrelým,
cíčkom na hrob slza s slzou sa ženú
a niet zotaviť pažíťku nad zvečnelým,
a darmo vám trápiť Znievhradu ozvenu,
volajúc za ním hrdlom celým,
a darmo lámať vzdychaniami nebesá:
Druh váš, mladík-pevec za svet vám neozve sa.
Mladosť! snenie; život! to nič, len snenie;
smrť! snenie tiež; — hoj, Bože, Bože môj! —
Ba, snenie len, nič viac nenie básnenie, —
od červia hmoty svätý pokoj
a — že nikde spočinku nenie —
cheruba nebies neskonalý boj:
A — kde hniloby mieru, kde biedy boja niet —
to mlaď, to život, milý hrob i poet!
Zem vraj že vlasť, že krajna, že otčina!
Čo to? pôda, čo chlieb a zlato dáva? —
Nie, posvätný to prach a posvätná hlina,
čo z otcov nám, čo z bratov pozostáva:
A nebo, — hviezdna, modrá tá okrúhlina —
svetlo, teplo odtiaľ a odtiaľ poprcháva?
Nie, — to vlasť nám, to krajna, náš to dom
a v dome tom — praotec s národom!
Junač slovenská! spí, sní tvoj pevec mladý,
sníva o materi, po krvi i po sláve;
snom kvitnú divné dejín záhrady,
ovocie sľubujúc medové a voňavé:
Snívaj, junač! potomstvo sa nahľadí,
že, čo tušením zdalo sa mladej hlave,
to veštba v bráne stojacich rokov,
to zrak za veky vidiacich prorokov!
I príde doba slávneho prebudenia,
trúba vzkriesenia zahrmí ponad lože,
roztrhnú sa hmly svätoblahého snenia
a nádeje naše — hoj, čím skôr daj to, Bože! —
Veštby a sny v život, v pravdu sa zmenia!
Vy v šedinách, v mohylách už — byť môže —
v uveličení veriacich veselom
slovo Slovenstva slávnym stane sa telom!
[
1
]
Báseň prvý raz uverejnená v zbierke básní „Sirôtky Janka Capku-Zniovského“
                         1868, 5 — 7. pod názvom „Nad mohylou Janka Capkovou, † 18. aug. 1867“.
Keď chcel Andrej Sytniansky vydať básne predčasne zosnulého Janka Capku,
                         obrátil sa na Sládkoviča so žiadosťou, aby prezrel rukopis a aby napísal
                         úvodnú báseň. Sládkovič sa snažil Sytnianskeho žiadosti vyhovieť. 23.
                         januára 1868 napísal o pripravovanej knihe, že prečítal „z konca do konca
                         pieseňky pošlého k otcom mládenca nášho, Capka“ a poznačil „tu i tu
                         maličkô, ale vnikavejšie premieňať osnovky“ si nedovolil, ani „stihy
                         nemal“. Uznáva však, že „mimo patrných chýb, ktoré opravu požadujú, má
                         postava pevcova zostať pôvodnia, autentičná — trebárs i nie vzornia a
                         ideálna“. Úvodnú báseň však ešte nemal hotovú: „V týchto dňoch budem klopať
                         na dvere génia poetov: akže mi ozve sa, vyhoveno bude žiadosti Vašej strany
                         elégie na zvečnelého junáka.“
No, „vyhoveno“ mu nebolo ani 27. januára, keď posielal básničky
                         Sytnianskemu po Eugenovi Krčmérymu. Píše: „Pozdravte príležitosťou pána
                         Trúchleho, že žiadaný
trúchlospev
na zvečnelého poetu
                         dožiť dosiaľ nedalo sa mi. Bude-li niečo z toho, bude hádam ešte i o týždeň
                         času pripojiť to k ostatnému.“ Takmer celý mesiac bolo treba čakať, kým sa
                         zrodil „trúchlospev“. 24. februára posielal báseň Sytnianskemu s týmito
                         pripomienkami: „S úctivým pozdravením posielam tu pripojené verše, určené
                         na čelo „Sirôtok“ † Capkových. Neráčte za zle mať nevolné opozdenie. —
                         Dovoľte mi jedno poznamenanie a jednu prosbu. Myslím totiž, príhodno by
                         bolo prítomnú elégiu — či ,venovanie‘ inakšou literou dať tlačiť, než bude
                         ostatné. To pre rozdiel pôvodcov. Týmže cieľom neškodilo by po veršoch
                         týchto jednu stranu
bielu
vynechať. — Krom toho,
                         prosím, bude-li možno — korrektúru veršov mojich mne láskave zdeliť.“
Sytniansky rešpektoval tieto Sládkovičove pripomienky a poslal mu
                         korektúry básne. 31. marca už aj korektúry vracal s touto poznámkou:
                         „Ďakujem za láskavé zdelenie korrektúry. Čo zbadal som chybné, to i opravil
                         som. — Ohľadom veršíkov mojich mám poznamenať, žeby — myslím — úhľadnejšie
                         vypadalo, keby ostatnie dve sloky
celé
na siedmu
                         stranu pripadali, t. j. aby predostatnia sloka nebola v poly pretrhnutá.“
Báseň „Nad mohylou Janka Capku“ vyšla v Sirôtkach presne podľa autorovho
                         želania.
Zachovaný rukopis básne (1 list rozmerov 34 × 21 cm) má názov: „Nad
                         mohylou Janka Capkovou“. Báseň mala pôvodne podtitul: „Venovanie mládeži
                         slovenskej“, ktorý básnik sám vyčiarkol. Dátum vzniku je „24. febr. 868.“
                         Medzi nami uverejneným textom a textom rukopisným je len málo odchýlok: v.
                         8: blahoslavia — blahoslavy; v. 29: nebo — nebe; v. 36: medové — mädové; v.
                         41: príde — prijde; v. 45: Veštby a sny v život, v pravdu sa zmenia —
                         Veštby, tône v pravdu, v život sa zmenia.

--- KAPITOLA 2 ---

Duma pohrobná
[
2
]
„I pochovali Štefana mužia nábožní
a plakali veľmi nad ním.“
SK. AP. VIII, 2.
Zaplakal nad hrobom
Alexander Veľký Achillovým,
že niet Homéra pre jeho slávu: —
Ja, poet, cedím, hoj! kvíľbu boľavú,
že prebiedny nevyslovím
dôstojným spôsobom,
čo dali i vzali predivné nebesá,
keď dali nám i vzali veľkého Moysesa.
Kričal som, blázon, ku devám šedivým,
tým helikónskym, hluchým ani skala,
by ktorá prstom strunami blúdivým
svätoslávnych letov požehnala;
volal som k dedom poetov, čo skaly
piesňou hromu roztrieskali,
čo piesňou srdcia ku srdciam pútali
a ozvenami zaľudnili háje;
vzýval som Tatier podoblačné kraje,
Hrona i Váhu tajnozvuké valy:
a schlo mi hrdlo a struny slabneli
a dumy slávno vzniesť sa nevedeli. —
Čo div? pohanskú vyvolávať rotu,
by slávili kríž svätý a Golgotu! —
Nuž prispej, prispej, holubičko biela,
ó, Duchu svätý! — veď tvoje sú diela:
i pokoj tých, ktorí ľahli pod mohyly,
i útecha biednych, ktorí smrť prežili.
Nad klenbami posvätnými, nad dymom tymiana
kvíľba hrany zádumčivej, hrobovej dozváňa:
Pod klenbami posvätnými a v oblakoch kadu
prach a kosti velikánske bez ducha sa kladú;
a v prachu, pomedzi kosti, sem-tam rozmetaná,
bledým leskom trblieta sa, striebrom vybíjaná,
hôľ pastierska, reťaz zlatá i kríž diamantový,
prsteň skvostný a zvinutý talár purpurový;
zástupy tam, ale čo to? ústa sa neptali:
Svety čujú, keď smrteľník toľký sa vyvalí! —
Odchoval
tisícich, ktorí v sirobe zostali,
jeho mužia nábožní
pochovali:
Vychoval
tisícich, ktorí zostať mali malí,
jeho mužia nábožní —
pochovali:
Prechoval
tisícich, ktorí v biede, v psote lkali,
jeho mužia nábožní —
pochovali:
Zachoval
tisícich, ktorí prahom pekla stáli,
jeho mužia nábožní —
pochovali:
Pochoval
tisícich, ktorí svetu výhosť dali.
Mužia nábožní! samého jeho —
pochovali.
Pochovali? tedy pre celú časnosť skryli?
Na velebnej postave nebudete sa kochať, oči?
Hlas ten, čo zotavoval úzkosťou skrahlé sily,
z úst predôstojných viac sa už nezatočí?
Zmizla naveky žehnajúca pravica,
toľkými bozkami vďaky synovskej posvätená?
a blahosklonnou láskou zakvitlé líca
či navždy zastrela nepriezračná hrobky stena?
Pochovali! schovali! tmou do súdna-dňa zahalili?
Pusto, clivo,
vyhnancom všetko, čo živo,
tisícročie rovné chvíli.
Tu a tam!
Slovká večnej diale a večnej blízkosti!
Pleseň a smrad, — to líčidlá tváram, —
pohostinným, za bezočivých hostí
hnusná peleš sa usadí:
Hmyz a červie, vrany, žaby, hady!
Preč s mŕtvolou! preč zo spolku živých!
Vydať za korisť fujakom vzácny prach
a roznosiť ho po dolách, po horách,
a šliapať po ňom päte potomkov zábudlivých! —
Smrť a hrob! —
Človeče, ty Vševládneho arcidielo, —
chráme ducha všech trích božích osôb, —
obraze ich, — predivné telo:
Žiara oka a bubienky ucha,
zázraky úst, jazyk, tlmač ducha,
zvon srdca, pľúc vozdušné lunenie, —
všetko to — a čomu slova nenie —
všetko to smrti a hrobu
vydané, v mrzkú porobu; —
v nevole,
bez vôle:
Musíš!
či čuješ, človeče? musíš v porušenie!
Musíš!
žiť rád bys’? čo bys’ dal za to? —
Vidieť svet pekný, požívať, dejstvovať?
Nič modlitba a nič zlato!
Musíš
preč! — chorieť, umrieť a pochovať!! —
Mužia nábožní Štefana pochovali
a veľmi nad ním plakali.
Oj, veď mali prečo, oj, veď nad kým mali! —
Žialili, kvílili,
rukami lomili,
bedákali a horekovali
a tĺkli päsťami hruď, čo dych stavovala,
a zúfalá ruka vlasy chlpami rvala.
Neplakali — plač, nárek to málo —
nad toľkou stratou plakať sa nedalo:
Ticho mreli srdcia stisnuté v preši bolesti,
v mukách mlčania — jazyk žiaden to nevysloví —
padal vôkol hrdla druh druhovi, —
až im hlavy
ťarcha citov k prsiam dlávi,
až obledlí, sťa len stena,
padajú dol na kolená,
a ľahostajní a tupí a nemí
okom suchým hľadia po mokrej od sĺz zemi. —
Vtedy zašumie nad sklonenými hlavami.
Zasvišťal perute hvizd vtáčej neslýchaný?
Čo to? pitvári čierni, ostronosí havrani?
Či anjel smrti zapolietal nad nami?
Čuť hrkútanie, džavot nebeský, roztomilý.
Aký len raz očul svet, nad jordánskym tokom, —
vidieť operenca, ktorého jediný raz spatrili
Syn boží milý s prísnym pokánia Prorokom;
z očka vtáčieho žiara sa rozvinula,
zo šumenia krídel víchrica sa rozdula,
akej nevídal, neslýchal žiaden svätý,
až hen apoštolia v onen deň päťdesiaty. —
Prebudili sa smútkom omdlelí,
pozdvihli hláv svojich — zazreli zázraky!
Cez roztrhnuté nízke, čierne mraky
brán krištáľových kolomny videli,
v bránach tri postavy,
slávou oslnené hlavy,
a za bránami Jeruzalem nový,
v prostriedku trón smaragdový,
na tróne Baránka Bohosyna,
a vôkol trónu nesmierna rodina
starcov, majúcich v ruke zlaté struny,
na údoch rúcho biele, na hlavách koruny. —
Ale kto nám to vypraví,
čo to tam za tri postavy! —
Ten sprava má na ramene stĺp Ukrižovaného,
ten zľava má v ruke knihu veľkú dňa súdneho,
vidno — že sú rodom bratia i bratia úradom,
putujúci od tisíc liet Slavianstvom, z dom na dom
hlásajúci uložené vôľou večnou zvesty:
Veriacim lásku Kristovu, zlým pekelné tresty —
a kto na to odvetí:
Kto v strede ich ten tretí? —
Obrovský muž, ako jedľa doprosta vztýčený,
tvár velebná, v bojoch žitia nejaviaca zmeny,
žiaľ a radosť divným splietli lós jeho spôsobom:
Kolískou mu
veselie
, —
kríž
životom i hrobom. —
Zovrela, zakypela rozkoš útrobami:
To biskup
Štefan
, ten náš, ten náš! —
Ty slávu a česť a cisárstvo máš, —
Hospodine, Bože dobrý nad nami! —
Nie! to kňaz ten nenie,
ktorý tu od svojských nevďaku
znášal a od cudzích pohanenie;
to nie ten, ktorý nehodu storakú
pre detvu svoju jazykom rodinnú,
pre ľud slovenský, — pre stádo vo viere
trpel až do vrchomiery,
a že vystavil vzorku jedinú
vám, za svetom pošlí arcipastieri —
všade zavrené našiel dvere;
to nie ten, ktorý, vydajúc núdznym zásoby,
prevzal na seba nehody chudoby;
nie ten strádajúci, čo ako myška slabá,
tak i tak bráni sa chytrému kocúrovi,
ktorý deň po deň ju loví,
až ju razom ostrá dlaba, —
nenazdajky, — dlaba smrti
chmatne a zaškrtí: —
To tu Hospodinov sluha
víťazoslávou venčený,
ktorému spasenia dúha
nad hlavou rozklenula mieru večného brány. —
Zložil hôľ, bo tam už vlkov niet,
stiahol prsteň, bo tam už vernosť sama —
a vzal okrasu, akú od Adama
až do Krista nepoznal svet:
Drží v pravici predivný kvet, —
na piaď vodorovne s blahýma prsama, -
kvet, s ktorým mu v ústret prileteli
od nevesty Baránkovej traja archanjeli.
Kvet ten nenie nezábudka belasá,
čo v dolinách tmavohôrnych
v hlati potôčkov strieborných
tu u nás uzierava sa; —
kvet ten nenie tá východná ľalia,
čo, jak vraví božie slovo,
nad rúcho Šalamúnovo
v kráse väčšej sa rozvíja;
Kvet ten nenie naša modrá nevädza,
aká žnice z žatvy vrelej
domov pri piesni veselej
vo vienočkoch sprevádza;
kvet ten nenie večitá immortella,
akú znakom stálej lásky
nebárs verná ruka krásky
mládencovi posiela:
Na poľanách božej slávy
kvetiny tej je otčina,
má zvončeky plné vravy,
má kalíšky plné vína;
nemá farby, nemá mena,
nerozumieš, čo znamená;
je tieň, odblesk a vzduch stály,
ktorý, dýchnuv na kryštaly,
na prejasnej, čistej hlati
stvoril a tvorí duch svätý.
Preto kvet ten, bárs je tôňou,
dýcha nevýslovnou vôňou,
roznášanou vôkol seba
priestorou nesmiernou neba, —
ba i milovonné kvety,
ktoré tešia naše svety,
majú odtiaľ v svojom lone
každý inú časť tej vône: —
Blahoslavená to tvár,
keď tak hľadí na ten dar,
s ktorým oslávencu v ústret prileteli
od nevesty Baránkovej traja archanjeli. —
Cyril a Metod apoštolovia
vedú medzi sebou miláčka
Štefana
,
vedú ho k trónu, vedú ho pred Pána,
heslo spasenia vyslovia,
heslo to, po ktorom čistá viera sa poznáva: —
„Kríž a sláva!“
Uvítali oslávenca Štefana,
sprava, zľava
serafov bezpočetná čata,
cherubov pluky, — nik ich neporáta, —
i patriarchov trojka požehnaná,
i všetkých svätých neprehľadné zástupy;
chór
ohromný slávnym žalmom zvoní
cez nebesá — a všetko sa kloní
pred Synom, ktorý tam tróni:
„Hoden si vziať, zabitý Baránku, Pane,
moc a bohatstvo a múdrosť,
i silu i česť i slávu
i požehnanie!
Veliké a podivné sú skutky Tvoje,
Pane Bože všemohúci,
spravodlivé a pravé sú cesty Tvoje,
ó, kráľu svätých!
Kto by nebál sa Teba, Pane?
a nezveleboval meno Tvoje?
Lebo Ty sám svätý si;
všetky zaiste národy prídu
a klaňať sa budú pred obličajom Tvojím,
lebo súdy tvoje javné sú!
Amen!“
„Blahoslavení lkajúci:
lebo potešení budú;
blahoslavení čistého srdca:
lebo Boha vidieť budú!
Hallelujah!“
„Národ svoj, Hospodine, pas,
požehnaj ho, vyvýš a spas,
v búrkach terajšej nezhody
otvor mu prístav slobody.
Uveď sluhu svojho tam,
kde mieru večný chrám;
daj veniec na hlavu,
daj radosť a slávu.
Kriste, Pane náš,
prosieb našich hlas
prijmi srdečný!
Daj život večný!
Kyrie-eleison!“
[
2
]
Prvý raz uverejnená v publikácii: „Vďačnej pamiatke Jeho Excelencie
                         osvieteného pána Pána Štefana Moysesa…“ Vydala Matica slovenská v Banskej
                         Bystrici 1869, 13 — 18.
Keď chcel Andrej Trúchly Sytniansky vydať almanach (ktorý neskoršie vyšiel
                         pod názvom Tábor, 1870) a ešte nemal preň ani názov ani ujasnenú koncepciu,
                         oboznamuje Sládkoviča, že pripravovaný almanach chce venovať Štefanovi
                         Moysesovi a žiada ho, či by „mohol a smel v ňom ešte raz uverejniť Dumu
                         pohrobniu“. (V liste z 29. septembra 1869) Sládkovič vo svojej odpovedi z
                         11. októbra 1869 zaujal k Sytnianskebo návrhu negatívne stanovisko:
                         „Nehlasoval bych za uverejnenie tam ,Dumy pohrobnej‘ — dielom preto, že len
                         teraz rozdala sa v 3000 kusoch medzi obecenstvo — dielom preto, že almanach
                         je kniha, jako švarná nevesta, odetá v zlatohlav a kvieťa, — herská, veselá
                         a strojná.“
Báseň zasa nevyšla nielen pre uvedené Sládkovičove dôvody, ale aj preto,
                         že sa svojou náplňou nehodila pre almanach Tábor.
Zachovaný rukopis skladá sa zo štyroch listov rozmerov 34 × 21 cm a z
                         jedného listu obálky takých istých rozmerov, na ktorej je názov: „Duma
                         pohrobnia k večnej pamäti biskupa Štefana Moysesovej.“ Báseň je opatrená
                         podpisom autorovým a dátumom: „Julius 1869“. Rukopis je síce písaný cudzou
                         rukou, no opravy sú Sládkovičove, takže ho možno pokladať za autentický.
                         Verše sú číslované po 5. Medzi nami uverejneným textom a textom rukopisným
                         sú tieto odchýlky: v. 15: ku srdciam — ku srdcom; v. 29: kadu — kädu; v.
                         32: bledým —- blädým; v. 61: Plieseň — Pleseň; v. 64: červie — červia; v.
                         78: vydané — vydano; v. 90: rukami — rukama; v. 96: stisnuté v preši
                         bolesti — stisknuté v preši boľasti; v. 97: žiaden — žiadon; v. 101:
                         obledlí — obľadlí; v. 106: vtáčej — ptačej; v. 113: vtáčieho — ptačieho; v.
                         124: trón — trôn; v. 125: na tróne — na trône; v. 126: trúnu — trônu; v.
                         138: v strede ich — v stredu jich; v. 147: Nie — Niet; v. 157: núdznym —
                         núznym; v. 158: na seba — na sebä; v. 159: nie ten — ni ten; v. 181:
                         východná — východnia; v. 197: farby — barvy; v. 205: vôkol seba — vôkol
                         sebä; v. 217: k trónu — k trônu; v. 218, 219: heslo — hoslo; v. 238: Teba —
                         Tebä; v. 241: prídu — prijdú.

--- KAPITOLA 3 ---

Dohovor pri náhrobku Karola Kuzmányho
(† 14. augusta 1866)
[
3
]
Pristroj sa v žúžoľ, piesni;
nemáš byť šumnou, švárnou;
piesenko! odhoď cengáčiky,
štrkalky a klepotanie,
zhovorčivé tie ozveny veršov;
buď tichou, piesni, tichou sťa hroby,
tichou sťa vlajúce sa steblá na mohyle;
ťukaj tam tíško sťa bitie srdca,
srdca smutného, chorého, na skone,
sťa vzdychy umierajúceho. —
Nedbaj na úhľadnú mieru,
na súmerný krok rušajúcich plukov
a či tančiacich detí sveta;
kuľhaj, ako cez brody sĺz stúpavajú
osiralí, za rakvou neúprosnou,
leť, ako lieta holub podstrelený,
nerovným veslom perute,
ako večnosť — kde hodín niet — chodí:
Tak! — Svet, vrav si, čo chceš,
ty kochaj sa s blahoslaveným tým,
ktorého už na svete niet.
Kríž drevený, polohnilý, nakrivený:
Dobre, — taký kríž pristane hrobom;
tam, kameň pri hlave mohyly,
taký, ako ukotúľala
dávna ho povodeň:
Zbaví, — to cieľ, to termín, ku ktorému
putuje každé telo; to medza je,
ktorú prekročiť nevoľno nikomu; —
čo tu, — v stredisku sprepadaných kopcov?
Viežka
mizerná; — tu, vraj, bytuje
On
—
Kto? — nuž ten dôstojník, velikán, —
veď viete, — Ivan veliký, zvon slávy
pre šľachetných, tých, kto za pravdu horia, —
Ivan veliký, ktorý padnuv
zo zlatých vysočín Kremľa,
zaryl sa hlboko v zemi, —
kňaz ten Hrona, Váhu a Dunaja;
arcipastier rozblúdených,
roztrhaných, rozplašených
stád Kristových —
smelý, udatný, neohrozený;
otec Slovače opustenej
verný, prísny; —
obor umom i telom,
zronený vševládnou päsťou smrti,
keď nenazdal sa On,
a nenazdali my. —
Veď znali ste ho, — veď znáte ho,
veď znať ho budú deti vaše,
budú ho znať, ak znať ho hodný budú. —
Zaklopem mu na okienko,
ale okienka tu nemáš;
zatlčiem na dvierka viežky,
dveriec viežka ale nemá,
nahé, slepé štyri steny:
Priložím ústa vriace
na vápno studené,
na kremenistú žabicu:
„Spíš, otčíčku, či — čuješ?
Zobuď sa, ozvi sa!
Čuj, tábor mládeže zvoní ti piesňou k sláve,
hľaď, klaňajú sa ti šedivci národa! —
Podbaj, — volajú, hľadajú ťa osiralí,
zbabelí, vidieť tvár tvoju smelú,
leniví, poznať činnú ruku tvoju,
vetroplasi vôľou tvojou utužiť sa chcejú!“
Ticho, nemo.
„Rata, vystúp! bijú tvoj ľud,
poď von, — bráň dom, ktorý pohanili!
Vstávaj! krahnú ti deti,
treskúca zima je a noc chumelice,
oviň ich širicou pastierskej moci,
ohrej ich dychom otcovskej lásky!“
Pusto, hlucho.
„Ej, — vyzriže len — na chvíľočku len —
hľa, už kohútky spievajú k ránu roda,
už škrvánky zvestujú Tatrám jaro;
hľaďže, čeliadka tvoja neželiari už,
šable si brúsi mlaď tebou odkolísaná.
Hej, hoj! hore a rozraduj sa!
Stras zo seba zhnilé, zlovonné tkanivo,
v pancier jasavý hoď sa, — chyť zástavu
a jak vodievals’, hej, tak veď zasa
voje naše na hrad slávy!“
Nedbá, nečuje.
„Konečne, miláčku harfy, —
ukáž sa, počujže,
ľúby tvoj Sládkovič, veštec, —
ktorého tak rád slúchaval si —
nesie ti piesenku peknú,
pieseň pozdravu od Hrona,
od brehov jeho sviežo-jelšových,
o Hrone pieseň,
na ktorého ňadrách
prvé sny snili sa ti! —
Počuj piesenku o veľnoci
vzkriesenia Slavianstva!“
Márne volanie.
Ach!
Už zmrzlo ucho mi
pritisnuté o skalu studenú.
Nadarmo, nadarmo!
Už zachrípol mi hrtan
volajúc, kričiac, bedujúc —
Nadarmo.
Tu jeho niet, — tu nikoho niet,
najviac ak hrsť prachu,
niekoľko suchých hnátov,
zopár uhnitých strapov,
odmetky ničomné z človeka,
aké každý žobrák tu necháva:
Zem, zem, zem! —
Eh!
Nebo, nebo krásne, nebo!
Súhvezdie nesmierne,
slávo Hospodinova!
Tamhľa kosy, —
tie berie do hrsti smrť,
keď skáša ľalie Šalamúnske
na horách života —
a vešia ich tam vysoko zasa,
aby ligotali sa večným ligotom,
ligotom smutným k výstrahe:
Kosou takou zronen
Karol
. —
A tamto voz, —
zlatoskvúce kolesá i oje:
To ten, na ktorom viezol sa
letom blesku — v tamtú osudnú noc —
na Sion večnej slávy,
onen slovenský Apol.
Povedz mi, hviezdo jasavá —
ty — čo prechádzaš sa tam od póla k pólu
usmievavá, prívetivá
zorničko nebeská! —
Povedz mi, nevidelas’ tam
letieť anjela cheruba
od Turca maľovaného
rozsiahlymi stepami oblakov
k oným stanom Otca svetiel,
tróniaceho v svete neprístupnom? —
Či videla?
Ty vidíš, že som samé, číre oko,
sama zornica nezažmúrená nikdy,
nikdy nezdriemnúca.
A keď bych bola — čo nie — i zdriemnula,
bol by zbudil ma bolestný výkrik
poraneného celého národa,
výkrik bolestný národa,
keď videl „zbohom“ kývať rukou
toho, ktorého a ktorý ho tak rád videl
a s ktorým sa viacej neuvidí. —
Videla! ulietal cestou svojou,
tamhľa tou mliečnou cestou,
v sprievode cheruba viery,
tam v oné — i jasnému môjmu
zraku nedostižné vysočiny
svetlá slávy. —
Nevieš nič, hviezdo! —
Jedno chcem vedieť; to jedno ty nevieš;
Žije-li, žije? — počuješ! či žije?! —
Vravia, že umrel; — bedaže, prebeda!
Boh živý, živých Boh nemá nad život
vyššieho daru, lepšej odplaty:
Žije
Kuzmány!
— svet blúzni, že zomrel,
luhá, že zomrel, zlorečí, že zomrel,
vieš-li ty, hviezdo, že žije?! —
Život — otázka preťažká.
Závrat uchytil hviezdu nevinnú,
skrútla sa jej hlava zlatovlasá
nazlomkrky, po stužke ohnivej
streloletmo padla poza obzor. —
Kristebože!
Zem mlčí a nebo nevie:
Ty tam na pravici Otcovej,
sediaci v rovnej s ním úcte a moci, —
ty všetko vieš, ty máš slovo života,
ty si slovo, — preto je Slovan Slovanom —
tys’ cesta, pravda, vzkriesenie, život:
Tu Betánia, tam hrob Lazárov, —
plač Márie, to kviľba Slavianstva,
žiaľ Marty, to nárek ostatných národov —
zaplakals’ — ajhľa, jak si ho miloval —
poď sem, — ty, čos’ umrel za nás —
vylom temnicu mohyly,
rieknuc všemohúce reči:
„Lazáre, poď von!“
Ja blázon! chabý, prchký, nedočkavý!
Tak-li je ťažko pozhovieť len chvíľku!
Uletuje čas, letom orličím —
máličko len — a sám za ním sa vychytím
a uvidím ho, — uvidím, čo verím. —
Čo hroby, hviezdy! — keď príde hodinka,
zavolá ma Pán a privedie k nemu,
k sluhovi svojmu dobrému; —
ukáže mi ho medzi zvolenými
v novom tele, v spolku otcov drahých,
v zástupoch blahoslavených
v nesmiernom chráme
večne živých,
večne veselých! —
Viem, že vykupiteľ môj živ je,
a že v deň najposlednejší
nad prachom sa postaví
a — bárs i kožu moju a telo
červie rozvŕtalo,
vždy v tele svojom uzriem Boha;
ja si ho uvidím
a oči moje spatria ho!
[
3
]
Báseň prvý raz uverejnená v Orle II. 1871, 71 — 74 pod názvom „Elegia pri
                         náhrobku Karla Kuzmányho († 14. aug. 1866)“
Báseň zaúčinkovala na Karola Vladislava Kuzmányho (syna Karola Kuzmányho),
                         poďakoval za „Dohovor“ a poslal Sládkovičovi „vkusne umelecko obrúbený
                         obraz“ Karola Kuzmányho. Sládkovič v odpovedi z 27. júna 1871 píše o pozadí
                         a o osudoch básne: „Teší ma, že slovo piety ku zvečnelému Biskupovi
                         Kuzmánymu jak tak polahodilo rodinnej duši Vašej.
O kritiku sveta nestojím.
Dielo ležalo v pulte mojom dlho. Nevidelo sa mi akosi dať ho medzi články
                         časopisné. Zadržoval som ho, aby ozdobil som ním druhý zväzok básnických
                         spisov mojich. Medzitým s nakladateľstvom nikam. Matica zavrhla moje
                         ponuknutie; Kober v Prahe — kde som i prostredníctvom cteného Brata Vášho,
                         Direktora — klopal, nezdá sa mať mnoho vôle; — Riaditeľstvo Knihtiskárne
                         Sv. Mart. nič neodpovedá a t. d. — Nuž pridlho mlčať od 1866: uverejním ho,
                         kde sa dá, prozatým.
Ja som báseň nazval ,Dohovor‘ pri náhrobku act. Redaktor ho nazval
,Elegiou‘
čo je nie. Elégia je oda: toto je
                         epopeja.“
Pridŕžame sa pôvodného Sládkovičovho názvu, pod ktorým báseň bola
                         uverejnená aj v Spisoch básnických II. 1900. Tento názov je aj v zachovanom
                         rukopise (6 listov rozmerov 34 × 21 cm). Rukopis je opatrený podpisom
                         Sládkovičovým a dátumom: „v Okt. 869“. Verše sú číslované po 5. Medzi naším
                         textom a textom rukopisným sú tieto odchýlky: v. 19: chceš — chce; v. 23:
                         hrobom — hrobôm; v. 34: pre šľachetných — pre šlechetných; v. 39:
                         arcipastier — arcipastýr; v. 43: Slovače — Sloväče; v. 53: ale okienka tu
                         nemáš — okienka tu ale nemáš; v. 54: na dvierka viežky — na dvierka viežke;
                         v. 56: štyri — čtyry; v. 65: vidieť — videť; v. 73: pastierskej —
                         pastýrskej; v. 76: na chvíľočku — na chílôčku; v. 91: nesie — nese; v. 93:
                         sviežo-jelšových — sviežo-jalšových; v. 102: pritisnuté — pritisknuté; v.
                         104: hrtan — chrtan; v. 109: niekoľko — dakolko; v. 119: berie — bere; v.
                         120: ľalie — ľalije; v. 126: voz — vôz; v. 137: letieť — leteť; v. 140: k
                         oným stanom — k oným stanôm; v. 147 — 149: bolestný — boľastný; v. 156:
                         môjmu — mojmu; v. 160: vedieť — vedeť; v. 162: umrel — zomrel; v. 163: Boh
                         — Bôh; v. 178: Slovan Slovanom — Slovän Slovänom; v. 179: vzkriesenie —
                         vzkriesenia; v. 189: pozhovieť — poshoveť; v. 193: príde — prijde; v. 206:
                         červie — červia.

--- KAPITOLA 4 ---

Tomášovi Červenovi
(Na deň sv. Tomáša apoštola 1869)
[
4
]
Žiješ, Tomášu? — žiješ, Bohu chvála,
stojíš sťa
jabloň
v plnom bielom kvete,
sťa jabloň, keď ju hustá noc obstála
a keď v severnožiarovej osvete,
pri diaľnom, hnevno duniacom hrmení
blýskavica kvet jej na zlato mení.
Hej, — žiješ, kvitneš, Tomášu jediný!
Hoj, keď vrstovné pne víchre zlomili,
v Turci — rozkošnej
lipy
rozvaliny,
v Kríži — ľahol
smrek
drahý, roztomilý,
keď sto suchárov pŕzni nivu našu —
sám žiješ, rodíš — jediný Tomášu!
Čo vie žiť v Tebe, dedku? — nám vymiera
všetko: sám-li vieš proti smrti lieku?
Celý sa národ o Teba opiera,
ľud celý visí na jednom človeku:
Čo vie v Tebe žiť! — Veliká úloha
velikú silu dá a pomoc z Boha!
Nuž, ži! až Tvojím zvážnieme my vekom,
až decká naše dozrejú v šediny,
až Slovák svojským stane sa človekom, —
ži pre siroty, Tomášu jediný!
Hej, ži — aspoň kým rod slovenských ľudí
k žitiu sa z tohto zabitia prebudí!
Daj nám dar, ňaňko! — dar vianočný deťom,
skvostný daj dar ten: ži naveky s nami!
A zvoniť bude celým slavian-svetom
žalm betlehemský sväto-svetom známy:
„Sláva na nebi Bohu, kol dokola,
na zemi pokoj, ľuďom dobrá vôľa!“
[
4
]
Báseň prvý raz uverejnená v Tábore, 289 — 290 pod týmto názvom:
Vysokodôstojnému Pána Pánu
Tomášu Červenovi
Veľprepoštovi, Pokladníkovi Matice Slovenskej,
Mecénovi národa najprednejšiemu atď. atď.
na den sv. Tomáša apoštola 1869.
Keď Sládkovič túto oslavnú báseň nemohol Červenovi osobne doručiť,
                         požiadal listovne Františka Šujanského, rímskokatolíckeho farára v Radvani,
                         aby mu ju odovzdal. No zároveň obracia sa na Šujanského s prosbou „či
                         dnešný ,Tomáš‘ je ten, ktorého svätí p. prepošt Červen? — Neznáte-li o tom,
                         či, ako obyčajne — na tento deň neodstránil sa z Bystrici? Či neboli by Ste
                         tak laskavý, doručiť mu ódu, ktoruž som dnes ku pocte jeho menín zložil?
Mne, — čo bych ako rád — sotva by možno bolo v takejto chvíli do Bystrice
                         putovať. Najmilšie bolo by mi osobne povýšiť sa k Vám pre odpoveď a
                         dohovor: ale nemám toľko dychu a kašeľ ma dusí, tu i tam divý. Mohol-li
                         bych žiadať si tú radosť, u sebä Vás uvítať?“ (Z listu datovaného „na
                         Tomáša ap.“ 1869.)
Báseň „Tomášovi Červenovi“ poslal Sládkovič Sytnianskemu pre Tábor spolu s
                         básňou „Nad mŕtvolou Ľudovíta Kubániho“ 3. januára 1870.
Rukopis básne (1 list rozmerov 34 × 21 cm) má ten istý názov, pod akým
                         bola uverejnená v Tábore. Medzi uverejneným textom a textom rukopisným niet
                         väčších odchýlok: v. 10: ľahol — ľahnul; v. 15: o Teba — o Tebä; v. 19, 22,
                         23, 26: ži — žij.

--- KAPITOLA 5 ---

Nad mŕtvolou Ľudovíta Kubániho
(† 29. novembra 1869)
[
5
]
Horkne mi žlčou duša rozhnevaná,
Kubáňu, — jakže by sa nesrdila,
keď v hre satanskej počala sa rana,
čo Ťa, nič po nič, do hrobu hodila!?
Hynie mi žiaľom duša uplakaná,
Kubáňu, — jakže by i nežialila,
keď, nedočkajúc rodu svojho rána,
do jamy túžba Tvoja sa zvalila.
Triasla sa bôľom harfa Dávidova
nad Abnerovým hrobom, tam v Hebrone;
taklis’ mal umrieť, bez rozluky slova,
spevče, ľúbený na Váhu i Hrone?!
Taklis’ umrieť mal? — Ach, krv tá, čo mala
skrápať, v besnej tej dobe, pole slávy,
darmo, ničomno, hriešno sa vyliala
na márnom prahu nešťastnej zábavy!
No tíchne mierom duša posvätená,
bratu, keď verím, že krv Bohosyna
i v jeho verných zostáva uctená,
i v tých, ktorých zlá zatratila vina!
Tíchne mi duša, — bo viem, že výboru:
či tak a či tak nám dokonať, nenie,
život je skutkov vek a rozhovoru,
smrť, v súdoch božích skryté okamženie.
Tíchne mi duša, — keď takhľa živú byť
a keď umierať takto vidím Teba:
Učíš Slovákov svojich to: ako žiť
treba a — ako umierať netreba.
Doktrína, — vraví svet, — moralizovanie!
Čo chcete? — pevca smrť užiť Kubáňa?
Nuž, hriešni ľudia, čiňteže pokánie,
kým nenadály mor i vás nezráňa! —
Raz poľoval som, — v húšti vtáča pelo,
mňa vtáča to mať túžba omámila:
Praskla puška — hoj, slávikovo telo
ku nohám hriešnym rana mi hodila:
Hladkú uľúbal som hlávku spevcovu;
divná, v človeku pretvorená, zem je!
Zhodiac zo seba to, čo ľudským zovú,
poet véhlasným je, len keď — onemie.
[
5
]
Báseň prvý raz uverejnená v almanachu Tábor 1870, 304 — 306.
Ľudovít Kubáni v deň svojej tragickej smrti (29. novembra 1869) pozdravil
                         Sládkoviča básňou „V deň 29. nov. 1869 k pamäti Andreja Sládkoviča“. Keď sa
                         Sládkovič už nemohol poďakovať, napísal aspoň báseň ku Kubániho smrti.
                         Báseň však nevznikla bezprostredne pod dojmom tragického skonu, skôr na
                         popud Sytnianskeho, ktorý v liste z 10. decembra 1869 informuje Sládkoviča
                         o nedokončených Kubániho rozpomienkach „na marcové tábory“ a opytuje sa:
                         „Či neráčite nejakú apotheosu na spevca toho nešťastného napísať a pamiatku
                         jeho zvečniť?“
Sládkovič Sytnianskeho žiadosti vyhovel a 2. januára 1870 napísal báseň
                         „Nad mŕtvolou Ľudovíta Kubániho“. Na druhý deň už putovala Sytnianskemu,
                         ktorý ju uverejnil v Tábore.
Zachovaný rukopis (2 listy rozmerov 23,5 × 15 cm) má názov: „Ľud. Kubánovi
                         † 29. Nov. 869“ a je opatrený dátumom: „2. Jan. 870.“ Medzi naším textom a
                         textom rukopisným je len málo odchyliek: v. 13: krv — krú; v. 26: Teba —
                         Tebä; v. 33: vtáča — ptáča: v. 39: zo seba — zo sebä.

--- KAPITOLA 6 ---

Za Ľudmilou Hudcovou-Hodžovskou
(† v apríli 1870)
[
6
]
Hajaj, beľaj, búvaj — družica,
spi sladko! — nie, zobuďže sa,
zaros modlitbou ľúbezné, bledé líca
a preoroduj nebesá;
ži v svätokrásnej anjelov družine
Kristožitím oživená
a vypros život sem dol, kde žiaľom hynie
čierno zavitá „Živena“!
[
6
]
Prvý raz uverejnená v Slovenských pohľadoch 1908, č. 9, 653.
Jozef Škultéty v poznámke k básni uvádza, že je v Sládkovičovom zozname
                         básní, ktoré chcel autor vydať ako druhý zväzok „Spisov básnických“.
                         (Slovenské pohľady, 1908, 566.)
Na zachovanom rukopise (1 list rozmerov 10 × 13,5 cm) je dátum: „11. Máj.
                         870“.

--- KAPITOLA 7 ---

Mladému poetovi
[
7
]
Hej, vy rybári od ponad Zvolena,
hej, vy hájnici na horách Sielnice,
nevideli ste mladého jeleňa,
či nečuli ste let mladej orlice:
spevca, ktorému duša rozbúrená
ohňom posvätným rozpálila líce,
že vzlietol s krikom nad mizinu svetov
za mnou, za chórom šialených poetov?!
Ba, videli sme, počuli speváka,
došiel vraj z pustých rovín Dolnej zeme:
Piesenka jeho je — nevieme, aká,
a očú jeho blesk nerozumieme;
na kopci Sliača modlitbami kľaká,
v tôňach jelšových vše ponad Hron drieme,
vše uzerá sa v rieky tej hladine,
vše na skalistom dumá Čertolíne. —
Ha, spevče mladý, ty videl si Vílu,
Vílu Marínu v zrkadlinách Hrona,
plamenným okom vatru ušľachtilú
v útrobách tvojich rozožala ona:
Tys’ hasil požiar na maličkú chvíľu,
sajúc dychtive z čista rieky lona;
poskáčuc navrch, horúčavu rany
ochladiť želals’ v žriedla blhotaní;
Vybehols’ navrch šumnej Sliača hory,
od Pustohradu k údoliam Urpína
ožiarils’ divným svetlom oka dvory,
široký srp žníc, kosu orby syna, —
a duša mladá len prudkejšie horí; —
večnoozonná to bije hodina,
keď duše duchy éterické vzchytia:
Svet krásny vidieť len z vysočín žitia!
Hľa, ľúbezný mier a tichá kropaj čela.
V dlani dlaň svorná a rameno v rameni; —
na silu sila a päsť na päsť udrela,
jazdec i kôň sprskaní snehom peny,
hľa, hromy diel a švistom letiaca strela,
strmhlav sa mecú učadlé hradov steny, —
človek človekom zmožený umiera:
No, žije Boh a živá v Boha viera!
Stadiaľ hľaď, druh môj, na dejín maľoviská,
rozsyp vysoké hviezdy popod nohy, —
veľkosť pyramíd neohliadneš si zblízka —
vidz v prachu hrať sa úbohé sveta bohy,
pod pätou tvojou nech dunie hrom a blýska, —
všetko je dobré, čo zrieš sponad oblohy:
Tam viesť, niesť nahor mäsitú zberbu svetov,
to úkol, to znoj, to sláva je poetov!
[
7
]
Prvý raz uverejnená v Orle III. 1872, č. 4, 97 — 98.
Báseň „Mladému poetovi“ je vlastne reakcia na báseň Imreho Gáspára
                         „Sládkovičovi“, ktorá bola v preklade uverejnená v. 3. čísle Orla 1872, 83:
Nemaj za zle, že človek neznámy
Šiel som poľom tvojej krajiny,
Ja znám spevca, — on neprizná sa mi,
Čujem, chápem pieseň Maríny;
Inou rečou znejú moje žalmy,
Pieseň moja tíško povieva:
Ty závodíš s búrkou a prívalmi
A v blesky sa spev Tvoj odieva.
Vidz môj žiaľ, — ja ďaleko od Teba
Sto a sto Ťa zovú Valhally;
Hľa, hviezda Ti k nohám padá z neba,
Hromy, vetry nemé zostali:
Kde vziať pieseň? — zajals všetky svety,
Víchrice i jasavé nebe,
Ospieval si zore, drobné kvety —
Nuž, nuž, — keď bych zaspieval Tebe? —
Tebe spievam, — zostúp z Helikona,
Zostúp, prosím, čuj moje hlasy:
Zanôť slavne, — tiché kraje Hrona
Vybúr v rozpálené zápasy! —
Vojna je, — krú a meč kliatba volá,
Krik hrozný mi v uši udiera, —
Ja — svobodu vidím kráčať z poľa —
A či umrel už Bôh a viera?!
Táto báseň je uverejnená v Orle pod značkou „Im. G“ s touto poznámkou: „Z
                         priateľskej ruky dostali sme túto utešenú elégiu mladého maďarského básnika
                         Im. G., ktorou obracia sa k našemu medoústemu Sládkovičovi; i mileradi
                         podávame ju v preklade slovenskom tým cieľom, aby videlo sa, že už i Maďari
                         počínajú všímať si diela slovenské. Red.“
Imre Gáspár v článku „Rozpomienka na Sládkoviča“ píše o vzniku svojej
                         básne, venovanej Sládkovičovi. Keď mal 17-18 rokov „zahorel túžbou uvidieť
                         básnika“, no „srdce zvierajúci chlad“ zabránil mu predstúpiť pred básnika —
                         a tak jeho prvé stretnutie so Sládkovičom bolo cez poéziu: „Usiloval som sa
                         veci odpomôcť a obrátil som sa na neho s tou slabou síce, ale z úprimného
                         srdca pošlou básničkou, ktorá s danou mi odpoveďou, slúžiacou mi za štedrú
                         odmenu, v stĺpcoch časopisu toho vyšla.“ (Orol, 1873, 106.)
Obe básne (i Gáspárova i Sládkovičova) dostali sa do Orla tak, ako aj iné
                         príspevky, určená pre druhý ročník almanachu „Tábor“, ktorý už nevyšiel.
                         Sládkovič svoju báseň posielal Sytnianskemu 31. júla 1871 so slovami: „
                         ,Sládkovičovi‘ elégiu — dostal som od istého mladého básnika; ja som mu
                         odpovedal básňou ,Mladému poetovi‘. Ak by sa to uverejnilo, to len tým
                         cieľom, aby videlo sa, že už i Maďari počínajú všímať si diela slovenské.“
                         (Touto Sládkovičovou zmienkou je inšpirovaná citovaná poznámka v Orle.)
Aj Ľudovít Grossmann ozrejmuje vznik básne, upozorňujúc na to, že preklad
                         je dielom Sládkovičovým: „Gáspár, čítajúc Sládkovičovu Marínu, natoľko si
                         nášho básnika obľúbil, že ho i svojou básňou ,Sládkovičhoz‘ poctil a mu ju
                         dňa 4. aug. 1870 zaslal. Sládkovič na to odvetil básňou ,Mladému poetovi‘,
                         a preložiac ju do slovenčiny, i sebe venovanú báseň Gáspárovu, aby vraj
                         vedel, ako sa jeho maďarská báseň v slovenskom rúchu vyníma, odoslal obe
                         Gáspárovi.“ (Andreja Sládkoviča Spisy básnické, Praha, 1878, 703.)
Zachovali sa dva rukopisné exempláre:
I. 1 list rozmerov 34 × 21 cm s podpisom Sládkovičovým a s datovaním „v
                         Januari 1871“. Rukopis je opatrený touto poznámkou: „Imrichu Gáspárovi
                         (:Rápságimu:) odveta na jeho chválozpev ,Sládkovičhoz‘ doposlaný s pokusmi
                         prekladov z ,Maríny‘ a j. —“
II. 1 list rozmerov 34 × 21 cm. Tento rukopis je prepis rukopisu
                         pôvodného. Podľa neho bola báseň uverejnená v Orle.
Medzi naším textom a textom rukopisným sú tieto odchýlky: v. 14: jelšových
                         — R1, R2: jalšových; v. 19: ušľachtilú — R1, R2: ušlechtilú; v. 25:
                         Vybehnuls’ navrch — R1: Vybehnuls na štít; v. 26: k údoliam — R1, R2: k
                         údoľam; v. 28: kosu orby syna — R1: kosy orby syna; v. 33: kropaj — R1, R2:
                         kropäj; v. 36: snehom — R1, R2: sňahom; v. 39: umiera — R1: vymiera; v. 40:
                         Boh — R1: Bôh.

--- KAPITOLA 8 ---

Na Mateja
[
8
]
Hej, Mateju, Mateju!
Vetry dujú, nie vejú,
od záveja k záveju —
sedliačkovia nesejú.
Jarné vtáča, škrváňa,
ostrý fujak odháňa:
Aká nová kahana,
taká naša poľana.
A na Hrone tie ľady
nemôžu na vohľady,
pohuľať si za mladi
k osade od osady.
Hej, Mateju nechromý,
kto tie ľady prelomí?
Praskni do nich tri hromy,
nech sa pracú v paromy!
Hej, Mateju ohnivý,
dýchni vrelo na nivy,
nech sa tebe zadiví
srieň a kornáč ošklivý.
Hej, Mateju, Mateju!
Vetieročky už vejú,
už je beda záveju,
sedliačkovia už sejú!
Za ránečka, za rána
nôti hrdlo škrváňa;
sťa nevesta venčaná,
taká naša poľana! —
Cigánka ty, nádeja,
čierne oko tebe ja!
Sem to vínce z oleja,
za jarého Mateja.
[
8
]
Prvý raz uverejnené v Orle III. 1872, č. 7, 193.
Hoci aj táto báseň bola uverejnená po básnikovej smrti ako práca „z
                         pozostalých rukopisov Andreja Sládkoviča“, zaraďujeme ju sem preto, lebo ju
                         Sládkovič posielal (spolu s básňami Pozdrav, Čo vy za nič nemáte nás,
                         Sládkovičovi, Mladému poetovi, Na Jana) pre druhý ročník almanachu Tábor
                         dňa 31. júla 1871.
Ako sa sám autor o nej zmieňuje, „pôvodne bola napísaná k meninám Matejovi
                         Slabejovi.“
Medzi tu uverejneným textom a textom rukopisným je jediná odchýlka: v. 30:
                         čierne oko tebe ja — žehnám dušu tebe ja.