--- KAPITOLA 1 ---

Kráľ Dávid
[
1
]
Fujavica besnela. Pred oknami dopoly snehom zalepenými hnali sa celé plachty
         bieleho prachu a zatemňovali kanceláriu. Stále duňalo. V malej železnej peci húdol oheň a
         vynôtil i celú škálu, keď bol poryv vetra silnejší. Cencúle z odkvapov padali a rozbíjali
         sa. Strechy a hrebene dymili snežným kúrom.
— Veľké prášenie v prírode, — myslel si hlavný slúžny Turák, dívajúc sa oblokom na vrchy
         závejov priekom cez cestu. — Nechcel by som byť teraz vandrovníkom medzi dedinami. Ani
         stránkou, čo sa má dnes dostaviť na termín.
Zišla mu na um včerajšia scéna žiarlivosti medzi ním a herečkou Irmou, ktorá stále
         vyvolávala dramatické výstupy, aby sa cvičila. Včera vymyslela akúsi hlúposť a scéna
         skončila tým, že mu vyďubala oči čističom nechtov, predbežne, chvalabohu, len na jeho
         fotografii.
— Taká fujavica je ako zúrivá žiarlivá žena v hysterickom záchvate. Beda tomu, kto jej
         príde do cesty… Ako Irma… Daromné by boli všetky dôvody… Ako čoby som ja teraz otvoril
         oblok a počal volať: „Utíš sa, moja milá! Si krajšia, keď si tichá, čo i chladná. Nerev,
         nekňuč, nepišť! Neoklamal som ťa!“
Prešiel ku piecke a obrátil sa chrbtom k nej, založiac si ruky na krížoch.
— Čím by som ju len podkúpil, aby sa udobrila?
Pozrel bokom do zrkadla v drevenom ráme a videl v ňom seba s podlhovastou, natiahnutou
         tvárou s úzkym polostrovom štice medzi dvoma zálivmi. Mal ešte podviazané fúzy, aby sa mu
         držali pekne do krúžkov. Rozopäl gumy na tyle a schoval toaletný kúsok do vrecka. Práve
         včas, lebo na dvere zaklopali akosi trasľavo, nesmelo a nečakajúc odpovede odchýlili dvere.
Ukázala sa ženská v krpcoch, celá zababúšená do bielej plachty.
„Poďte chytro,“ náhlila, „vyjde všetko teplo… Postavte sa do radu.“
O chvíľu stálo pri malej žene sedem detvákov, chlapcov i dievčat vo vlniakoch i šatkách.
         Tváre im nebolo vidno, len drobné červenkasté, mokré detské nosy. Sedem schodíkov v
         handrách, vyfúkaných a umytých snežnou búrkou. Najvyšším stupňom bola žena, ich mať.
         Nešikovne, hlboko sa poklonila hlavnému slúžnemu a vyňala spod košele pokrčený list.
„Od koho?“ zakričal hlavný slúžny.
Nahnevalo ho, že osem ľudí prináša jeden list, hoci vedel, že tých sedem detí bude len
         sedem dôvodov k listu. Zachmúril sa na ženu, že doviedla i deti.
„Aký pohan vás sem posiela v tomto nekresťanskom čase,“ osopil sa na mať.
„Dôstojný pán dekan.“
„Odkiaľ?“
„Z Vyšňového.“
„Pán dekan Trnka?“
Vychytil list, rozdrapil obálku a pozrel na podpis. Dekan Trnka. Starý kamarát, ku
         ktorému často chodieval. List bol dlhý, s mravopoučeniami… Jeho cirkevník, Michal Bubník,
         šesťdesiatročný sedliak-furman, má frajerku. Svoju starú, poctivú ženu so siedmimi deťmi
         tak nechal… „Starká plače,“ čítal polohlasne, „deti revú. Chodia mi na krk… Deti
         nespokojné… Cirkevníci nespokojní… Ja, ako kňaz, tiež nespokojný … Kam to povedie, keď už i
         sedliaci budú mať frajerky? To bolo dosiaľ len pre pánov…“
— A pre kňazov, — urazil sa hlavný slúžny v mysli, — čo nám vytýka?
„… Hriech sa chytá ako oheň, ako choroba… Vynaložil som všetky sily, ale moje božie
         slovo nepomáha. Možno, že ty so svojou úradnou mocou a známou autoritou urobíš poriadok.
         Budem ti do smrti vďačný…“
„Vy ste Bubníková?“
„Mária Bubníková,“ prisvedčila žena.
„A tá druhá?“
„Zuza.“
„Tak sa len zohrejte, Marka,“ potľapkal ju mäkko po pleci a po krátkej prestávke doložil
         presvedčivo:
„Spravím poriadok.“
„S tou to nepôjde tak ľahko. To je prefíkaná beštia. Had. Kĺže sa, ovíja a ani nevedia,
         keď ich uhryzne. Bola medzi vojakmi a predávala všeličo, ale najviac seba. Nahabala groší…
         A tak špitál… Že vraj opatrovala. Koho opatrovala?… Ju opatrovali…“
„Spravím poriadok,“ zopätoval hlavný slúžny a aby ju presvedčil, prešiel ku skrini,
         otvoril ju, natiahol budíček, a keď ten počal zvoniť, zavolal na dekana Trnku vo Vyšňovom:
„Nemaj starosti, dôstojný pán dekan. V tej Bubníkovej veci urobím poriadok.“
Vtedy totižto ešte neboli v každom úrade telefóny, a keď i boli, úradníci, aby
         uspokojili stránku, budíčkom telefonúvali najväčším pánom, niekedy i pánu cisárovi do
         Viedne.
Marka sa uspokojila. Bozkala ruku a odišla. Turák dal deťom päť korún na „fruštik“.
— Žiarlivosť v krotkej podobe. Mara je nie Irma, — porovnával hlavný slúžny. — Ja tomu
         chlapovi ukážem, — zahrozil sa. — Takých sedem dôvodov mať v ruke.
Sedem dôvodov sa vzťahovalo na sedem detí.
Sedliaka dal zavolať. Vytiahol starú Bibliu a počal ju čítať.
Bubník sa na termín dostavil. V tmavej halene, so širokým opaskom a nečistými, zájdenými
         plieškami v úzkych, kedysi bielych, teraz už očernelých nohaviciach a starých rozšliapaných
         krpcoch, z ktorých trčala čierna slama. Bol to človek nevysoký, slabý a tenký v tele. Chudý
         v tvári, s prepadnutými sluchami a vypuklými lícnymi kosťami, málo rapavý. Stále si
         oblizoval sinavé gamby.
— Teba, veru, krása netrápi, — díval sa naňho hlavný slúžny. — Sama bohyňa krásy by
         nevedela povedať, prečo sa tá Zuza do teba zamilovala.
„Bubník?“ opýtal sa ho krátko a tvrdo, vstávajúc spoza stola, na ktorom bol krucifix a
         medzi dvoma horiacimi sviecami otvorená veľká stará Biblia.
„Ja, prosím ponížene,“
„Bližšie!“
Sedliak spravil dva malé kroky.
„Bližšie!“
Sedliak sa pošuchol.
„Tak?“
„Tak.“
Bubník ako čoby počul ďalekú búrku, ktorá sa približovala. Vtiahol hlavu medzi plecia a
         čakal odovzdane, kedy udrie hrom.
„Čo zlého ste spravili?“ zahrmelo opätovne.
„Nič takého, pán veľkomožný. Čo by bol?“ odpovedal skrúšene a ticho.
„Pýtam sa vás, čo zlého ste spravili?“
Bubník sa poobzeral.
„Ja neviem, prosím ponížene.“
„Roz — mý — šľaj — te,“ zaduňalo. „Keby ste nič neboli urobili, neboli by ste tu.
         Myslíte, že ja z pasie volám sem ľudí… Ja poriadnych nevolám… Ku mne chodia len holomci.“
Sedliak sa robil vzdor hrmeniu nevedomým. Hlavný slúžny mu musel pomôcť.
„Také niečo, čo kresťanský človek nespraví, čo robia len Turci a mohamedáni… Také niečo,
         s čím je ani vaša žena, ani vaše deti, ani dôstojný váš pán dekan, ani svätá cirkev, ani ja
         nie spokojný.“
„Čo by to mohlo byť?“ divil sa sedliak.
„Neviete?“
„Nie, pán veľkomožný.“
Hlavný slúžny videl, že má pred sebou človeka, ktorý sa tak ľahko neprizná. Treba
         rozpovedať celú udalosť.
„Nechali ste zákonitú ženu pre pobehajku… Lízali ste med za štyridsať rokov, kým bol
         sladký, a ešte ani teraz sa vám nespríkril. Pravda, domáci je kyslý — žena zostarela,idete
         k cudziemu úľu, do susedov — kradnúť. Vy ste zlodej! A čo bude vaša žena lízať?… Vašich
         sedem sopľavých detí?“
„Á tak. To pre tú Zuzu.“
„Vidíte, Zuzou sa volá? To je vaša frajerka?“
„Tak.“
„A vaša žena?“
„To je Mara. Tá chodila sem?“
„Nechodila… Pán dekan sa na vás ponosuje. Pán dekan Trnka. To je poriadny človek, čo?“
„No, poriadny sú.“
„A vy ste poriadny?“
Bubník mlčal.
„Nie ste poriadny. Žijete vy tak, ako to svätá Biblia predpisuje?“ Ukázal mu na Bibliu.
         „Tu je to zakázané, čo vy robíte.“
Zdvihol ťažkú knihu a otvoril ju na tom mieste, kde mal papierik vložený.
„V tretej knihe Mojžišovej stojí:“ „Nevezmeš k sobě ženy k první… S manželkou blížního
         svého nebudeš obcovat, poškvrňuje se s ní…“ čítal zmeneným, hrubým, nízkym, trasľavým
         hlasom, pomaly ťahajúc slová a dĺžiac hlásky. Tremolo sa lahodne zvyšovalo a zase
         znižovalo. Text znel falošným, slzavým, pohnutým kňazským pátosom.
Bubník sa díval na hlavného slúžneho skrútnúc hlavu, aby lepšie počul. Raz jedno, raz
         druhé ucho nadstavoval. Slávnostné slová ho nedojali. Zdalo sa, že sa akosi kyslo usmieva.
„Ale veď som si ja ju nevzal k sebe, pán veľkomožný, prosím ponížene. Ja som prešiel k
         nej,“ prerušil slávnostného kazateľa hriešny, profánny hlas a pokračoval:
„Pritúlila ma hladného, smädného, uzimeného. Navarila. Dala vypiť. Zakúrila do pece…
         Prišiel som z hory a doma zima, nič teplého do úst… A potom, Zuza je už vdova a oni čítajú,
         ,s manželkou blížního svého‘…“
Mojžišov paragraf bol zrútený. Hlavný slúžny, tak sa videlo, pripravil sa veľmi dobre.
         Vedel, že Mojžiš má paragraf na každý prípad.
„Muž pak,“ čítal ďalej, „kterýžby se cizoložství dopustil se ženou něčí, že zcizoložil s
         ženou blížního svého, smrtí umře cizoložník ten i cizoložnice…“
„Veď im vravím, že je vdova,“ ohlásil sa zase Bubník.
„Tak teda vdova,“ nahneval sa hlavný slúžny svetským hlasom, ale hneď zbadal, že sa
         pomýlil a opraviac sa, pokračoval žalostne:
„Bubník, Bubník, vy ste celkom pokazený človek. Tu je hlavnou vecou, že máte ženu a máte
         i frajerku. To je už jedno, či je dievkou a či vdovou, či vydatou alebo rozsobášenou
         ženou.“
Popri tom si myslel, že musí tu ešte čosi byť u toho starého Mojžiša. Po chvíľočke
         hľadania našiel. Bolo to tak chytro nájdené, že slávnostný ráz aktu neutrpel.
„Vdovy anebo zahnané nevěstky, žadné z těch nebudeš sobé bráti, ale pannu z lidu svého
         vezmeš sobě za manželku…“
— Krásna panna, — zasmial sa v duchu Bubník. — Sedem detí a o deväť rokov staršia ako
         ja. „A veď som ja nie žid,“ vykĺzlo mu z úst nenazdajky, „čo mi tu Mojžiša čítajú?“
Ľakol sa svojej hlasitej poznámky a chcejúc svoj nepremyslený výrok zmierniť, doložil
         skrúšene:
„My sme kresťania, pán veľkomožný.“
„Pohan ste!“ zahriakol ho hlavný slúžny prísnym úradným hlasom. Zastal v reči a len o
         chvíľu zvolal zase trúchlivým, nízkym, sviatočným, patetickým, trasľavým cirkevným jazykom:
„Na nášho umučeného Pána Ježiša Krista sa odvolávate?… Pozrite naň… Pozrite na tento
         krucifix.“ Ukázal na krucifix. „Ako ho ukrižovali!… Ako trpel!… Vidíte, on povedal, keď sa
         ho židia opytovali: ,Sluší-li člověku propustiti manželku svou z kterékoli príčiny?‘ Tento
         ukrižovaný im povedal: ,Ktožkoli propustil by manželku svou a jinou pojme, cizoloží, i kdož
         prepuštěnou pojme, cizoloží.‘“
Slúžny spustil Bibliu k žalúdku, držiac prst zavrznutý pri XIX. kapitole evanjelia
         svätého Matúša a zahľadel sa na Bubníka víťazoslávnym pohľadom.
Bubník stál nahrbený a díval sa na hľuzy v špinavých doskách podlahy. Akiste si myslel,
         že tie dosky veľmi nevyberali.
„Sem sa dívajte,“ zahúkol hlavný slúžny. „Je to nesvedomitosť, čo robíte so ženou, s
         ktorou žijete štyridsať rokov a máte s ňou sedem detí. Musíte sa vrátiť k nej.“
To už nebolo cirkevne rečené.
Bubník hľadel ďalej do zeme. Akoby spod nej počul slúžny tiché, ale určité odhodlané
         slová:
„A veru sa nevrátim, pán veľkomožný, odpustia… Teraz spávam, prosím ponížene, v perinách
         a doma len na slame. Ráno mi Zuza donesie mrvance do postele, len čo oči otvorím, a Mare to
         trvá i hodinu, kým mi naklochtí pár suchých zemiakov… Zuza je teplá a Mara studená…“
„Čo?“ kričal hlavný slúžny. „Ste vy kráľ Dávid, aby vás mladé dievčatá zohrievali?“
Cítil, že svätá Biblia so svojím Starým a Novým zákonom zlyhala. Nepomôže mu ani Mojžiš,
         ani Pán Ježiš Kristus, ani krucifix, ani dve horiace sviečky. Darmo trasie hlasom ako kňaz…
         Mal by sa poddať tomuto nemravnému Bubníkovi? Veď by to otriaslo jeho úradnou autoritou…
         Zameníme božiu moc svojou úradnou mocou, Bibliu úradným protokolom, Mojžiša a Pána Krista
         hlavným slúžnym Turákom, dve sviečky dvoma žandárskymi bajonetmi a trasľavý biskupský hlas
         tvrdým, prísnym úradným hlasom. Uvidíme, čo povie na to?
Prišlo mu na um, ako kedysi slúžny Záhoránsky pristúpil na krk cigánskej hydre, ktorá
         vtedy počala ohrozovať nielen bezpečnosť kureniec, sliepok, husí a kačíc, kapali kone,
         kravy, voly, ba i ľudia bývali prepadúvaní. Neistota súkromného práva, neistota ľudského
         života, neistota právna. Aby odstránil túto pliagu, odsúdil na smrť vodcu bandy. Na dvore
         väznice dal postaviť šibenice. Ale potom nevedel, kam z konopí. Cigána predsa len nemohol
         povýšiť pre krádeže až na šibenicu. Organizoval teda deputácie, ktoré prichádzali prosiť o
         omilostenie. Telefonoval na budíčku rovno cisárovi do Viedne, odkiaľ potom prišiel
         budíčkový rozkaz, že pán cisár tento raz odpúšťa, ale v budúcnosti, ak by sa Cigáni v
         najmenšom previnili, nech sa smrtný ortieľ prevedie. To pomohlo. Od tých čias kury dusil
         iba tchor.
— A to boli pokojné časy, — rozmýšľal Turák. Dnes je vojna… Čo, keby i tohto odsúdil na
         smrť. Potom by to bola sprostá imitácia… Je to zložité… Teraz je ani smrť nie taká strašná,
         ako napríklad vziať živobytie… Počkaj, počkaj… Už to mám.
„Tóno!“ zavolal do druhej izby. „Sem sa!“
„Tu som!“
Do kancelárie vbehol mladý, tenký, vysoký človek s červenkastými vlasmi, bledou tvárou.
         Mal zapálené očné viečka a ako čerstvá slama žlté obrvy i fúziky. Jedna nohavica sa mu
         zachytila na podväzku.
Nad touto nohavicou sa Bubník uškrnul a celé konanie hlavného slúžneho sa mu na chvíľu
         zdalo nevážnym. Ale len na chvíľu. Slúžny zarachotil:
„Tóno! Tu tento človek,“ ukázal na Bubníka, „bude slúžiť vlasti. Pozri do evidencie, či
         Michal Bubník, furman z Vyšňového, má záprah… Viem, že má, lebo furmančí. Ak je v
         evidencii, zatelefonuješ po dvoch žandárov, a pôjdeš s nimi pre ten záprah.“
„Ak nie?“ opýtal sa pisár.
„I tak ho odasentujeme. Vlasť je v nebezpečí.“
Bubník zdvihol hlavu a prestal sa uškŕňať. Zase nadstavil raz pravé a raz ľavé ucho.
         Spravil i krôčik, aby lepšie počul.
„Vojenské veliteľstvo žiada od nás tridsať záprahov,“ vravel hlavný slúžny. „Máme brať v
         prvom rade tých lepších gazdov…“
„Ja som chudobný,“ ozval sa Bubník.
„Kto obrába dve role, je nie chudobný.“
„Aké dve role?“
„Kto má ženu a frajerku, e nie chudobný,“ zaťal slúžny.
„Tá mi skôr dá, ako vezme.“
„Teda vás vydržiava. Nepotrebujete zarábať.“
„Nuž a žena?“
„Ktorá?“
„Mara.“
„Vy máte Zuzu a nie Maru.“
„Moja zákonitá žena je Mara.“
„Opustili ste ju.“
„A mojich sedem detí?“
„Tak ste ich nechali — pre frajerku, len aby ste sa vy mohli nažrať, zohriať, v teplom
         vyspať… Tóno! Do tých čias, kým sa so záprahom vrátite, zavrieť tohoto frajerkára.“
„Pán veľkomožný, prosím ponížene, nech mi neberú zárobok… Nech nepíšu… Načo žandári… Ja
         sa polepším…“
„Do chládku s ním, Tóno!“ nedal sa obmäkčiť hlavný slúžny. „Ber ho!… Každý druhý deň
         suchý chlieb s vodou… Nech labu líže… Aby vedel, ako je to, keď zákonitá žena hladuje a
         sedem detí s ňou.“
„Pán veľkomožný, prosím pre boha,“ zaúpel Bubník.
„Čítal som vám pána boha a nepomohlo.“
„Už budem, ako rozkážu.“
„Nič! Ber ho!“
„Pán veľkomožný!… Chléb náš vezdejší dej nám dnes,“ proboval so svätým Písmom Bubník.
„Tóno! Rob svoju povinnosť!“
Tóno položil ruku na Bubníkovo plece:
„Poďte!“
„Nech odpustia… A odpusť nám naše viny, jakož i my odpouštíme…“
„Nepožádaš domu blížního svého… Aniž požádáš manželky blížního svého, ani služebníka
         jeho, ani vola, ani osla,“ replikoval Turák.
Bubník sa skoro rozplakal. Plačlivo vysvetlil:
„Ja som sa len preto dal vydržiavať, aby deťom a žene viacej ostalo…“
Bubníka odviedli a zavreli. Sedel v zime, o chlebe a vode dva dni a za tie dva dni
         stačil postŕhať z neba všetkých svätých, vyhladiť zo zeme všetkých pánov veľkomožných,
         chcelo sa mu búchať päsťou na hrubé dvere, ale sa bál, že by to pán veľkomožný hlavný
         slúžny počul. Keď sa dosť naklial, sedel ticho, rozmýšľal a žuval suché kôrky. V strachu
         očakával, kedy prídu so záprahom pre neho, aby ho poslali k vojsku. Striasalo ho pri tej
         myšlienke. Začal prosiť pána boha, aby fujavica neprestala, lebo tak sa so záprahom nebudú
         môcť dostať do mesta pre záveje. Nadával i na seba, že nesľúbil hneď hlavnému slúžnemu
         vrátiť sa k žene i deťom… Však ten pán, aby ho šľak trafil, by nebol išiel za ním ani k
         Mare ani k Zuze… Ľa, sprostá kotrba!… Pobúchal sa po nej päsťou.
Dvere zostávali zavreté. Lepšie tak. Keď ich otvoria a zavolajú ho, musí ísť k vojsku…
         Radšej do pekla… Lepšie tu sedieť.
Fujavica len na tretí deň stíchla. Pofukoval síce ešte vietor, ale to bolo už len
         hladkanie. Obľavilo. Počalo presvitať slniečko. Sypký sneh sa trblietal.
Hlavný slúžny zase dostal návštevu. Prišla Bubníková so siedmimi deťmi.
„Čo je?“ privítal ich.
„Prišla som si pre muža.“
„Pre muža? To vám je muž? Veď vás dávno opustil.“
„Nech nám ráčia vydať otca.“
„Akého otca? Sedem detí tak nechal. To je nie otec.“
„Vydajú nám otca, vydajú nám otca!“ rozplakali sa vreskľavo deti.
Nebol to úprimný, žalostný plač. Slúžnemu bolo jasné, že deti ktosi naučil tomuto
         vrieskaniu.
„Ticho!“ nahneval sa slúžny. „Kto vám kázal takto kričať? Povedz, Jano!“
Označil prstom len tak naverímboha jedného z chlapcov.Vedel, že jedno z detí bude Janom.
„Toto je Janko,“ ukázala mať na menšieho. „No, povedz.“
Postrčila ho dopredu.
„Pán dekan.“
Mať ho drgla:
„Ako to rozprávaš?“
Chlapec sa opravil:
„Dôstojný pán dekan.“
„Dôstojný pán dekan? Trnka? Čo mi ten list poslal?“
„Ten,“ potvrdila Bubníková.
„To je klasické,“
[
2
]
zvolal hlavný slúžny. „Najprv píše, aby urobil poriadok a teraz je za
         neporiadok.“
„Poriadok je predsa len väčší, keď je muž doma,“ mienila žena.
„A zháňa sa za sukňami!“
„Ono, pán veľkomožný, pán hlavný slúžny, tá Zuzka je nie ani taká mrcha osoba.“
„Nie mrcha osoba?… Veď ste hovorili, že je to prefíkaná beštia.“
„Nie… Starala sa…“
„Vzala vám muža.“
„Ako druhá mať.“
„Mať? Najprv had, potom mať?… Čo sa stalo?“
Bubníková zaváhala. Potom zľahka pristúpila bližšie k slúžnemu a veselo povedala:
„Vedia, poslala nám vrecko zemiakov.“
„Vrecko zemiakov?“
„A sľúbila ešte jedno, ak Miška vypustia.“
„Miška?“ nevedel sa spamätať slúžny.
„Miška — môjho muža,“ vysvetlila.
„Ale pán dekan, prečo pán dekan,“ nechápal.
„Zuzka ho poprosila a dala na kostol desať zlatých. Mäkkého srdca človek… Dobrý človek…
         I ja som ho bola prosiť.“
— Ak ho neprepustím, príde mi na krk celá obec, — rozjímal hlavný slúžny. — Možno, že by
         šli všetci rovno k županovi na čele s dekanom.
„To je svet!“ poznamenal nahlas a zase sa zamyslel.
„Lacná láska — krotká žiarlivosť,“ hovoril si. „Ale nie je to to isté, nie je to to
         isté,“ uvedomoval si, „ako keď ja oklamem Irmu a chcem ju uchlácholiť ružami alebo nejakým
         tým darčekom alebo ma oklame ona a po klame tým horúcejšie bozkáva… A nie som ja taký
         Bubník, taký, taký kráľ Dávid… Hrom do toho!“
Rozkohútil sa:
„Choďte do horúceho pekla i s vašou perepúťou!… Tóno!… Vyhoďte Bubníka!“
Keď už Bubníková odišla, zarozumoval:
„Predsa je to nie celkom to isté, lebo ,quod licet Jovi, non licet bovi‘.“
[
3
]
[
1
]
Kráľ Dávid
— druhý a najvýznamnejší kráľ izraelský (1055 —
               1015 pr. n. l.), zjednotiteľ židovskej ríše. Podľa Biblie poslal Uriáša hetejského na
               istú smrť vo vojne, aby mu mohol odňať manželku Betsabé.
[
2
]
Klasický
— dokonalý
[
3
]
Quod licet Jovi, non licet bovi
(lat.) — Čo sa páči bohovi,
               nepáči sa volovi. Starodávne latinské príslovie.

--- KAPITOLA 2 ---

Aktík, aktík…
Vládny radca dr. Hrnčiarik rozprával:
To mohlo byť pred vojnou… Tak v roku dvanástom… Nie, počkajte, v trinástom… Ba predsa v
         dvanástom… Asi koncom roka, keď pracoval na tomto akte župný podnotár Kianička… Akt sa
         teraz dostal ku mne i s nožnicami… Prešla veľká vojna. Milióny ľudí zahynuli… Nová vojná sa
         chystá… Umrel i podnotár Kianička, a akt nezomrel. Rimania mali pravdu: Verba volant,
         scripta manent.
[
4
]
Tak jasne sa pamätám na toho chlapa. Ako čoby ho bol pred hodinou videl.
Taký súdok s okrúhlymi, tenkými nohami. Líca, ako čo by vždy kašu fúkal. Gamby oduté.
         Pomalá chôdza. Neotočil sa odrazu, ako druhý človek. Otáčal sa v drobných krôčkoch…
         Nohavice vždy krátke. Vyše členkov. Vesta tiež krátka s vyplazeným jazykom z košele. Bez
         gombičiek na kabáte. Na veste jedna — prostredná. Že ich rozdával chlapcom, keď sa hrali na
         gombičky. Vše si dvíhal nohavice v páse, držiac ruky vo vreckách.
Rád si vypil. Periodický pijan. Keď prišla na neho táto choroba, spíjal sa pod čiernu
         zem a neprišiel do úradu štyri-päť dní. Vracal sa opuchnutý, ožltlý, neumytý, s karpinami v
         očiach a zavieral sa do kancelárie, aby spracoval rešty. Nevyšiel, kým nebol hotový. A
         práca jeho bola dobrá, dôkladná.
Flegma,
[
5
]
a ako vraveli, cynik.
[
6
]
Flegmu pripúšťam, ale že by bol cynikom býval, pochybujem. Však uvidíte. To on
         mal len také ľahkovážne, hrubé, rúhavé reči navonok, aby sa zrovnávali s jeho tuláckym
         vonkajškom… Zato cynikom nebol… Však uvidíte.
Výborný rečník. Orator komitatis.
[
7
]
Tak sme ho volali. Neokrôchaný, rozgajdaný, ale reči, keď bolo treba vážne
         hovoriť, boli pričesané ako panenky. Hodvábne, mäkké slová. Tiekli mu z úst ako med… Sám
         neohybný, ale jazyk sa mu vrtel ako vreteno, ohýbal ako oceľ. Šermoval s ním ako s rapírom
[
8
]
a ako dobrý kočiš vie udržať na uzde i tie najohnivejšie kone, tak on vedel
         držať jazykom tých najneposednejších ľudí, čo si myslia, že majú horiace práchno pod
         zadkom.
Ad illustrandum:
[
9
]
V ministerstve orby sa robila štatistika včiel podľa úľov. Chceli vedieť, v akej miere
         sa pestujú včely v našom kraji, aby nás mohli poučiť o ich cieľuprimeranosti a užitočnosti
         chovu a priviesť nás k výdatnejšej produkcii medu, prípadne nás v tejto našej snahe i
         podporiť.
Akt dostal na vybavenie mestský podnotár Kurtoš. Opýtal sa vedúceho mestského notára
         Škvareninu:
„Koľko asi úľov môže byť u nás?“
Notár čítal novinky o akomsi štrajku, ktorého sa zúčastnilo štyritisíc robotníkov.
„Štyritisíc,“ hodil nedbalo.
Kurtoš napísal štyritisíc a hlásenie šlo.
Tak o mesiac alebo dva dostavil sa k mestskému notárskemu úradu ministerský úradník,
         odborník vo včelách dr. Kenedessy. Vysoký, chudý pán s okuliarmi, s čiernou briadkou do
         špica a s fúzikmi tiež do končita. Po predstavení vraví:
„To je krásne. Chcem si tých štyritisíc úľov pozrieť a potom zadržím pre včelárov
         prednášku. Zvoláte ich do mestskej dvorany na piatu popoludní.“
V meste ak bolo včelárov päť, aj to sotva.
Notár Škvarenina nestratil duchaprítomnosť.
„Ale azda nejaký fruštíček, pán ministerský radca… Svinského jazýčka s prvotriednou
         slivovičkou,“ navrhuje ministerskému včelárovi.
„Proti tomu nemôžem byť,“ usmieva sa radostne vysoký úradník. „Počul som už o vašich
         svinských jazykoch.“
„A ty choď pre župného podnotára Kianičku,“ drgol Škvarenina Kurtoša. „Nech príde.
         Povedz mu, že je u ,Bieleho vola‘ pijatika. Nech si pripraví reč. Čakáme ho. Vyhľadaj i
         Talapku, aby zohnal zo tridsať ľudí na tú prednášku. Talapka bude hlavným včelárom. Dostane
         päť korún, ostatní od kusa dve koruny… Utekaj a príď mi povedať. Bez Kianičku nepríď, lebo
         ťa suspendujem.“
Odišli k „Bielemu volovi“.
Tretí svinský jazýček začali krájať. Každý už mal po päť kalíškov slivovice v sebe a
         ministerský odborník ako čoby mlieko pil a chlebom si ho zajedal. Ani sa len nerozveselil.
         Sedel vážne s natiahnutou chudou tvárou. Vyťahoval si manžety spod rukáva, robil si na ne
         poznámky malou striebornou tužkou. Vidno bolo, že myslel ešte vždy na svoju prednášku.
         Nebol akoby prítomný. Hľadel do seba a myšlienky mu iste lietali ako včely okolo kvietkov
         kdesi po záhradách a poliach. Počal sa i hniezdiť. Pri šiestom kalíšku sa opýtal:
„Nepôjdeme si tie úle pozrieť?“
„Zháňame hlavného včelára Talapku, ktorého vám chcem predstaviť, pán ministerský radca.“
Talapka bol nosičom. Inteligentný chlapík. Ale o ňom vám osobitne poviem. To je hotový
         román.
„Talapka, vravíte?“ zaujímal sa vysoký včelár.
„Talapka.“
Poznačil si jeho meno na manžetu.
Škvarenina sa stal netrpezlivým.
— Čo je to za predpotopný mamut, — myslel si o ministerskom radcovi. — Taký chudý a
         toľko znesie.
„Dajte nám červeného vína,“ zavolal na krčmára.
Vypili i fľašku červeného vína. Výsledok bol iba ten, že ministerský radca počal po
         stole bubnovať, najprv jednou, potom obidvoma rukami, ale to mu nebolo dosť muzikálne,
         zabúchal i priehlavkami dlaní.
— Čo keby mu nejakú zaspieval. Cigána volať do obeda nemôžem. Bola by senzácia.
Len čo si to notár pomyslel, ministerský úradník sa už aj usmial a počal si húsť:
„Poniže Fričoviec
zelený jalovec…“
„Pán minister je zo Šariša?“ opýtal sa notár.
Ak prijme tento titul, hádal, je dobre.
„Rovno zo Sabinova, pán podžupan.“
Už je dobre.
„Dáme si ešte jednu fľašku bieleho, pán minister.“
„Dobre, pán hlavný župan.“
„Fľašku bieleho!“ rozkázal rozveselený notár.
Prišiel Kianička. Škvarenina mu ho predstavil ako najlepšieho, najskúsenejšieho včelára
         na široko a ďaleko. Zabudol, že Talapka mal byť ním.
„Iné meno ste povedali,“ ustálil minister, hľadiac na svoju manžetu. „Povedali ste
         Talapka.“
„Tento je druhý. Talapka je prvý,“ vysvetlil notár.
„Aké sú u vás silné štáty,“ obrátil sa minister na Kianičku.
„Stomiliónový,“ odpovedal flegmaticky tento.
„Ach, ja nemyslím ľudský štát. Na mysli sú mi štáty včiel.“
— Úžas, zhrozil sa Škvarenina. Tomu človekovi sa ešte ani jazyk nepletie.
„Stotisíc,“ odpočítal Kianička naslepo.
„To je moc. To je hrôza. V máji býva najviac šesťdesiattisíc pracovníc. Pred rojením
         maximum osemdesiattisíc… Ale vy myslíte aj s trúdmi.“
„Pravda.“
„I tak je to moc. V jednom štáte ak je dvetisíc, veľa poviem, keď tritisíc trúdov… Včely
         také množstvo pracujúceho ľudu neznesú a vyroja sa, aby utvorili nové štáty.“
„My máme zvlášte veľké úle,“ zaluhal Kianička, „do nich sa celkom ľahko zmestí i
         stotisíc… Veliké paše… Plno kvetov… Ohromná práca pre každú pracovnicu i pri zbieraní i pri
         výchove…“
„Musím si to ísť pozrieť,“ vstal ministerský úradník, „to som ešte neskúsil, aby
         apis-mellifica-mellificata, ligustica, fasciata, cypria, cecropia, remides,
         unicolor-adansoni alebo dorsata, indica, florea,
[
10
]
aby ktorákoľvek trpela takú veľkú rodinu. V štáte včiel je poriadok… Musím si
         to pozrieť… Poďme, páni! Aspoň tých hlavných včelárov… Pána Talapku, či ako ste povedali?“
Zas si pozrel na manžetu.
„Tak je. Talapka… Kde by sme ho našli?“
„Kapitána nočnej kavalérie?“ pýtal sa Kianička Škvareninu.
Notár si držal dlaňami hlavu a nevšimol si otázky. Nešlo mu do hlavy, že je minister
         celkom triezvy, logicky hovorí a celkom dobre vypovedal „mellifica-mellificata“… — Ja by
         nevedel vypovedať „paralellogramma“
[
11
]
alebo „rozpaprčený Euripides“.
[
12
]
„Pyropamidy“
[
13
]
skúmal na sebe.
„Ale pred odchodom,“ vstal zo stoličky Kianička, „dovoľte, pán ministerský radca…“
„Minister,“ zareval Škvarenina.
„Pán minister,“ opravil sa Kianička, „aby sme vás v našom skromnom krúžku pozdravili a
         si vás, ako zriedkavého hosťa u nás, uctili…“
Pustil sa do reči.
Bolo pol jedenástej. O pol jednej ešte hovoril. Medzi rečou pripíjalo sa na ministra
         orby, čiže na ministerského radcu, na hlavného župana, alias Škvareninu čiže mestského
         notára, na neprítomného podžupana, na vzdialeného hlavného slúžneho, na podnotára, na
         mešťanostu, na Talapku. Musel sa vypiť zakaždým plný pohár.
Notár Škvarenina sa díval na ministra, či počúva a ako počúva. Či mu neklipkajú oči? Či
         má hlavu hore? Či ešte nedrží žalúdok v hrstiach alebo brucho v nohaviciach ako Kianička?
         Či sa mu nechce ísť von. Rozmýšľal, či by vedel nachytro vypovedať bez chyby: „V našej peci
         myši pištia, v našej peci psík spí.“
„Nech žijú Šarišania!“ končil svoju reč župný podnotár.
Vypili zase po plnom pohári.
„A teraz si zaobedujeme,“ rozhodol Kianička. „Včely si môžeme i po obede pozrieť.
         Neodletia.“
Bol obed. Prišiel k tabuli i Cigán. Pri obede je Cigán už nie senzácia. Hral tak, že i
         kelner v tanci obsluhoval. Po obede za čiernou kávou podali zase polievku. Počal sa ešte
         jeden obed.
Poniže Fričoviec
zelený jalovec…
zahrali.
To už ministerský radca nevydržal. Zobul si topánky a s krátkou výhovorkou, že ho
         tlačia, počal tancovať. Boli štyri. O piatej sa ešte točil a tancujúc proti dverám krútil
         nad hlavou žlté topánky, ale pri prahu sa potočil a len-len že nevybil krídlové sklá.
         Zachytili ho.
„Nebude z prednášky nič,“ radoval sa Škvarenina.
„Veru, sotva,“ mienil Kianička.
„Ďakujem ti, že si ma vytrhol.“
Prednáška — bola. Oslabený ministerský včelár si síce išiel odpočinúť, i ostatní odišli
         do mestskej dvorany poriadok urobiť so včelármi. Na stoličkách v prvom rade sedel Talapka,
         kapitán nočnej artilérie, a zo sedem žobrákov, vandrovníkov. Prednášal im Kianička o
         ministrovi, ktorý spí. A tu sa stala chyba. Kianička zase rečnil hodinu. Potom boli
         poslucháči honorovaní. Keď sa brali von, vpálil zadychčaný ministerský včelár.
„Akosi málo včelárov,“ zdalo sa mu.
„Vydochli,“ ozval sa Talapka z prvej lavice.
„Včelári?“
„Nie, včely.“
Notár Škvarenina sa buchol po čele. Nemohlo to hneď jemu napadnúť?
Odborný včelár vyšiel na pódium za stolík, zosňal manžety, ako to v úrade robieval,
         sadol si a počal:
„Choroby včiel sú rozličné… Ako následok zunovania, prestydnutia, zlého pokrmu je
         napríklad diaré…“
* * *
Tento Kianička, keď sa nemohol prihovoriť k ľuďom, prihováral sa každému koňovi, ktorého
         videl: „Pracuješ, koníček, pracuješ? Veľa ti toho naváľali?“ „… Veď si ty, koníček môj,
         slepý a ani ťa neprikryjú…“ Prihováral sa ku kravám: „Komuže ty, strakuľa, prikyvuješ?…“ K
         utekajúcemu psovi: „Kam sa ponáhľaš, Nero?“ … Ku koze: „Čo trasieš chvostom, tetka?“
V jednej trafike si kúpil cigarky, v druhej novinky, v obchode cukríky proti kašľu, v
         inom vixu alebo masti na obuv. Všade sa prihováral, porozprával sa. Trvalo i hodinu, kým sa
         dostal svojím drobným krokom, pomalou chôdzou, s postávaním a prihováraním do úradu. Keď
         nebolo ani ľudí ani zverov, hovoril sám so sebou, prihováral sa k aktám, k veciam, ako čoby
         nahlas myslel: „Ja tebe dám pytliačiť! Čo, päťsto korún? To je málo. Zvýšime… Nemôžu si tie
         zajace ani oddýchnuť. Veď si takto duše vyskáču… Psa zastreliť, lebo sa túlal? Ty sa túlaš
         po horách od rána do večera. Nemôže sa ten Hektor tiež troška poprechádzať? Oslobodený?
         Pozmeňuje sa… Ja ti dám zvery týrať! Raz taká pokuta!“
Nerád mal písma na stole a bolo zvláštne, že niektoré aktá si brával domov, že ich doma
         pekne v pokoji vypracuje, ale z domu ich zase len niesol do úradu, že ich vybaví v úrade. I
         doma i v úrade akt vybaľoval, prihováral sa k nemu, prihováral, polistoval v ňom a zase ho
         len vložil do hrubej, remennej, ošúchanej tašky. Vtedy ešte nenosili také tašky ako teraz.
         Boli to skôr malé ručné kufríky, podlhovasté a bachraté, akoby stvorené na vínové alebo
         pivové fľašky.
Raz si tiež s istým aktom nevedel rady a nosieval ho už skoro pol roka z úradu domov a z
         domu do úradu.
V istý večer som ho navštívil, že ho zavolám na pohár piva. Dvere na jeho izbe boli
         odchýlené. Strčil som nezbadane hlavu. Vidím, ako stojí bokom do dvier pred svojím stolíkom
         nad aktom a pomaly kývajúc hlavou hovorí:
„Aktík, aktík!… Kedy, kedy vyrastie z tvojej úzkej žltej parcielky nejaký užitočný ovos…
         Nevyrastie, lebo neviem zasiať do teba semeno. Nemám ho… V tých bachratých knihách niet pre
         teba zrna… Zrna pravdy, ktoré dozrejúc, potešilo by môjho vtáčika… Srdce ma bolí, že slnko
         nesvieti na každého jednako… Dal by dvesto korún, keby ťa mohol vybaviť prajne, keby sa ťa
         mohol striasť, neúprosnosť zákona zvaliť na druhého a oslobodiť sa od výčitiek svedomia…
         Dal by dvesto korún… Ty môj strašný akt…“
To iste nebola jeho prvá reč k aktu.
Stál som nehybne. Podivné mi bolo, že človek, ktorý už aspoň desať rokov pracuje pri
         administrácii, nevie si dať rady s písmom a necháva vec nevybavenú toľké časy. Čo to môže
         byť? Čo mu prekáža?
Vedel som, že nielen k ľuďom, k zverom, k miestam, k uliciam je sympatia i antipatia. Je
         akýsi cit lásky a odporu i k aktám. Sú písma, ktoré má úradník rád a ktoré nenávidí. Čo sa
         lásky k aktám týka, je to celkom naopak ako s láskou k dievčaťu. S aktom, ktorý miluješ, by
         si sa mal tiež maznať, vybavovať ho po písmenke, domov nosiť, sedieť pri ňom, a ty obyčajne
         takýto akt spracúvaš hneď… Nenávidený akt držíš u seba, obraciaš ho, prekladáš na brucho i
         na chrbát, dívaš sa naň a do neho… A tak, čo nenávidíš, leží pri tebe, čo máš rád,
         odchádza… Mohol by to porovnať so ženou a milenkou, ale len žartom. Ženine žiadosti
         odďaľuješ, je vždy dosť času na ich splnenie, milenkine prosby sú ti rozkazom a aj krky by
         si si zlámal, len aby si ich mohol splniť hneď.
Takto som asi uvažoval, keď podnotár Kianička po druhý raz povedal: „Dám dvesto korún!“
Odchýlil som dvere a vstúpil.
„Za dvesto korún ti to urobím,“ ponúkol som hlasite. Kianičku ani trochu neprekvapilo,
         že tak znenazdajky počul hlas. Akiste vedel hneď, kto hovorí, lebo môj hlas, uznám, je
         taký, ako čoby mi v nose vždy niečo prekážalo. Bol som jediný v župe, ktorý som mával vždy
         plný nos. Tu pri krajine je už viac plných nosov. Nie som sám.
Neobrátil sa ku mne hneď. Povedal len tak z pleca:
„Dvesto korún by bolo moc.“
„Toľko sľubuješ.“
„Ale nie svojmu predstavenému, ktorý mi môže rozkázať.“
Ja som bol totižto župný hlavný notár a schvaľoval som jeho referáty.
„Tak teda ťa zbavím aktu — za dvesto korún. Sám ho vybavím.“
Pomaly sa počal otáčať ku mne svojimi drobnými krôčkami, a keď sa otočil okolo vlastnej
         osi, lenivo mi podal svoju malú, pehavú ruku, nestisnúc dlane na pevno, takže som mal
         pocit, akoby som mal v ruke chladnú, mäkkú žabu alebo kus vlažnej handry. Nerád také ruky.
         Stisk rúk má byť pevný.
„Daj sto,“ počal som sa jednať.
„Hm,“ zamyslel sa podnotár Kianička a vopchal si ruky do nohavíc, otrčiac v nich ruky
         tak, že sa rázporok natiahol. Dobre, že mal na ňom gombičky. „Vzal by si odo mňa sto
         korún?“ opýtal sa s úsmevom na mňa zdola nahor.
„Veď si sľuboval dvesto. Daj päťdesiat.“
Kianička pozrel kamsi hore a prevrátil oči. Bojoval sám so sebou. Či chodiť ešte s aktom
         sem i ta a či sa ho zbaviť. Dlhšie trvalo, kým sa rozhodol:
„Dám ti dvadsať.“
„Dobre.“
Odčítal mi desať korún ako závdavok.
Bol som zvedavý, čo môže byť v písmach.
Jediný list, v ktorom som čítal:
„… A tak spomenuté zvieratká nie menej vytrpia, keď im zahrdzavený drôt krky alebo nohu
         zatiahne, až sa chúďatká celkom poddajú… Toto nespravodlivé zachádzanie s prírodou deje sa
         v obciach… V Hornom Lieskovom richtár dáva do prenájmu chytanie cvíčal a prenájomné je
         obecným dôchodkom. Teda obce majú ešte aj z kynoženia vtáctva právo peniaze do pokladnice
         brať. Myslím, že je to ozaj priestupok priestupkov… Keď sa toto úplne zakáže, vtáctvo bude
         velebiť pôvodcu zákazu a spevom ďakovať. Fiat justitia!… S najsrdečnejším pozdravom, Andrej
         Krajný, tajomník vtáčkov.“
Išlo o cvíčaly. Keby sa to teraz stalo, pomyslel by som si na knižky Axela Muntheho,
[
14
]
ale vtedy týchto knižiek nebolo, a keby i bolo bývalo, Andrej Krajný, tajomník
         vtáčkov, by ich sotva čítal. Zaševelilo čosi i mne okolo srdca. Šiel som za Kianičkom.
„A prečo si to nevybavil,“ dohováral som mu, „veď je to náhlivé. Koľko cvíčal sa od tých
         čias zadrhlo.“
Podnotár ani nezdvihol hlavu, len mumlal do okna:
„Pán hlavný notár! Rigorozita zákonov je mnoho ráz nie na mieste, a kde by bolo treba,
         niet rigorozity. Na mnohé maličkosti sú zákony, ale na cvíčaly zákon nemyslí. Cvíčaly môžeš
         chytať i na slučky i na lep… Sťahovavé a vodné vtáky sú nie chránené.“
„Čo si to teda tomu tajomníkovi vtákov nenapísal?“
„Hanbil som sa za krajinu, že nemá zákona, aby bránila ľuďom… A ľúto mi bolo, že toho
         človeka zarmútim…“
„Neprišlo ti na um, koľko cvíčal zahynulo za ten čas?“
„Myslel, ale — som ja zákonodarca?“
Kianička vravel hlasite a urazene.
— Teda ani antipatia, ani láska k aktu, myslel som si, ale proste babská sentimentalita,
         precitlivelosť. Nechce zarmútiť stránku! A že vraj cynik.
Akt som vybavil sám tak, že som ho predostrel ministerstvu spravodlivosti, aby tam našli
         nejaký spôsob na zamedzenie podobných divokosti. Ukázal som podnotárovi v poštovej knihe,
         že je akt z našej strany vybavený.
„Ako môže vážiť tento jeden list dvesto gramov,“ bolo Kianičkovi nápadné.
„Pribalil som i úradné nožnice do obálky.“
„Načo?“
„Zvedavý som, či je ministerstvo spravodlivosti spravodlivé?“
„Veď to ta nepatrí. To patrí ministerstvu orby.“
„Viem. Práve preto.“
„Ako?“
„V ministerstve spravodlivosti si to tri roky poleží a potom nám vrátia písma, že vec ta
         nepatrí. Ak sú spravodliví, vrátia nám písma i s nožnicami, ak nie — bez nožníc. A za tri
         roky môžeme rozmýšľať, ako zamedziť lapanie cvíčal na lep alebo do svorky.“
Podnotár pomaly vstal, obrátil sa ku mne a prísne mi hľadiac do očí, povedal: „Nemáš
         útrpnosti.“
Vypapral z vesty desať korún v korunkách a halierikoch a dával mi ich.
Vrátil som mu i závdavok…
* * *
Takého úradníka som ešte zjavne nevidel a uverte, plno ich je… Dotklo sa čosi i môjho
         srdca.
Hrnčiarik zosmutnel a smrkol. Po malej chvíli dodal:
A teraz sa zase dostal ku mne akt. To jest ten jediný list… Prešla veľká svetová vojna.
         Milióny ľudí umrelo. I župný podnotár Kianička zahryzol do trávy. Možno i tajomník vtáčkov.
         Akt žije. Nezomrel. Tu je i s nožnicami… Zadrhlo, zachytilo sa státisíce cvíčal. Ale akt
         žije, ako čoby to bolo dielo Homérovo…
[
4
]
Verba volant, scripta manent
(lat.) — Slová odlietajú, písmo
               ostáva.
[
5
]
Flegma
(gr.) — ľahostajný (človek)
[
6
]
Cynik
(gr.) — človek, ktorý neskrýva zlú mienku o ľudskej i
               vlastnej mravnosti
[
7
]
Orator komitatis
(lat.) — rečník župy. Správne by malo byť
               comitatis.
[
8
]
Rapír
(fr.) — dlhý tenký meč, aký sa obyčajne používal v
               súbojoch
[
9
]
Ad illustrandum
(lat.) — napríklad
[
10
]
Apis — mellifica — mellificata, ligustica…
atď. — vedecké
               latinské názvy včelích odrôd
[
11
]
Paralellogramma
(gr.) — rovnobežník
[
12
]
Euripides
— znamenitý grécky tragik (480 — 406 pr. n.
               l.)
[
13
]
Pyropamidy
— nezmyselná zloženina z gréckych slov pyrop
               (český granát) a amid (dusíkatá organická zlúčenina). Azda popletené so slovom
               pyroamid, čo značí dusíkatú zlúčeninu, zaháňajúcu horúčky.
[
14
]
Axel Munthe
(*1857, †1940) — švédsky psychiater a spisovateľ
               známych pamätí. Jesenského rozprávka čiastočne čerpá motív z jeho diela Kniha o
               živote a smrti.

--- KAPITOLA 3 ---

Talapka
Povedal som, vravel vládny radca Hrnčiarik, že je história Talapkova osobitný román.
         Dnes by azda nebol, lebo sa nenosia fúzy, ale vtedy boli fúzy hlavnou okrasou mužského.
Sedel som v záhrade a večeral. Bol príjemný septembrový večer. Rudý vejár západného neba
         sa pomaly sklopil a bolo vidno už len kde-tu tenké červené perá, i tie zmizli. Na
         zelenkastom nebi počali sa ukazovať hviezdy, drobné ako hlavičky špendlíkov. Pomedzi husté
         a tučné listy gaštanov belaseli ostré končiare vysokých vrchov. Zapálili lampy a vojenská
         hudba spustila pochod. Hostia pri zvukoch pozdvihujúceho taktu ako čo by sa rozveselili.
         Hlasnejšie štrngali nožami a pohármi. Smiali sa hlasite. V svetle ich tváre ožltli. Pri
         jednom dlhom stole sedeli dôstojníci. Všetko mladí. Kadeti, poručíci a nadporučíci. Tu bolo
         najveselšie. Ich hlasy bolo počuť i pri fortissime. Jeden kadet s bledou, čistou, skoro
         ženskou tvárou špúlil ústami a pohvizdoval s kapelou, búchajúc do taktu po chrbte svojho
         suseda, ktorý obhrýzal kurací koštiaľ. Iní tĺkli šabľami o svoje opätky. Ktorýsi sňal
         čiapku a mával ňou, volajúc: „Tram tam tam, tram tam tam!“ Druhý mu odpovedal: „Ratatam,
         ratatam!“
Do záhrady vstúpil cez zelenú bránu širokoplecí, vysoký delostrelecký kapitán. Čiapku
         mal hlboko do čela stiahnutú. Len dlhý nos a široký spodný čren tvári bolo vidno.
Vtedy každý dôstojník zakášal ľavou nohou, aby sa o šabľu nepotkol. Dnes už nezakášajú a
         nepotknú sa. Toto zakášanie a pritom ľahký, mäkký, nestrmý krok upomínal ma na môjho
         kamaráta Braňa Talapku, tiež delostreleckého kapitána, ale ten nosil dlhé, čierne fúzy,
         vysúkané končito dohora. Hovorili, že má najkrajšie fúzy v garnizóne
[
15
]
i čo do farby i čo do hrúbky, dĺžky, končitosti a lesklosti.
Mladí dôstojníci zatíchli, keď ho zazreli, hurtom povstali a pozdravili sa mu. Kapitán
         sa len bičíkom dotkol striešky na čiapke a prejdúc pomedzi stolíky, sadol si k jednému
         neďaleko mňa. Udrel bičíkom na stolík, akoby chcel týmto spôsobom privolať kelnera, ktorý
         už aj utekal obslúžiť ho.
Priniesol mu celý liter vína.
Hudba zatíchla a mne sa videlo, že ten človek škrípe zubami. Mal ich zaťaté a päste mu
         potrhávalo. Za chvíľu vyryl opätkami dve diery pod sebou. Rukoväťou šable drgal od seba k
         sebe, hore, dolu. Vbíjal koniec pošvy do zeme. Bol nespokojný.
Po pár pohároch vína pri hrubej cigarete akoby sa bol utíšil. Postrčil ukazovákom
         striešku čiapky. Čiapka padla na tylo a ja som videl plešinku, čierne oči, rovné, husté,
         tiež čierne obrvy, dlhý, trošku hrbatý nos Talapkov, len jeho čierne, pekné fúzy boli preč.
         Braňo bol vyholený celkom, ako herec alebo kňaz. Vyzeral na hanbu. Jeho mužskosť a mužnosť
         utrpela touto stratou. Bol skoro špatný. Vrchná pera sa stala hrubou, nemotornou, záhyby
         pri kútikoch úst vystúpili, nos bol ešte dlhším. Zaťaté zuby, ktorými škrípal, niekedy
         vyceril. Boli veľké a žlté. Predtým sa cez čierne fúzy beleli. V duchu som mu hneď vyčítal,
         ako mohol takú hlúposť urobiť, oholiť sa a tvár si zohaviť.
Prešiel som k nemu a položil ruku na vyvatované plece blúzy.
„Braňo, si to ty?“
Spurne sa obrátil:
„Ja. Čo chceš so mnou?“
„Kde sú tvoje fúzy? Veď som ťa ledva poznal.“
Zamračil sa.
„Dal som si ich oholiť,“ odvetil nevrlo a zapil si vína.
„To bola škoda.“
„Však som opicou?“
„Opicou ako opicou, ale na kráse si stratil. Čo povie na to Irenka? Videla ťa už s touto
         kňazskou tvárou?“
„Krrrista!“ zahrešil a udrel šabľou do zeme tak silno, že sa zaryla hlboko a zostala
         stáť rovno.
„Čo hrešíš?“
„Nevidela ma a neuvidí.“
„Nuž a? Iste ťa čaká s ťažkým srdcom.“
„Ja mám ťažké srdce, také ťažké, že ani chodiť nemôžem… Viac ma neuvidí…“
„Veď ste boli zasnúbení.“
„Boli sme.“
„Vysvetli mi.“
„Mŕtvi nevstávajú, len na javisku. Život je nie javisko. Ja som nie hercom a nehrám
         komédiu.“
Sadol som si k nemu a počal hovoriť o Irenke Bezdychovej, veselej dcérke výtečného
         profesora na právnickej fakulte. Bola to známa, vysoká blondínka s tmavým obočím a očami.
         Vychytená. Predtým ako sa spoznala s kapitánom Talapkom, vždy sprevádzal ju chvost
         mládencov. Talapka ich odstraňoval jedno za druhým, koho slušným, koho neslušným spôsobom,
         až zostal sám. Mal vážny záujem o ňu. Ako sa vraví, zaľúbil sa. Ona do neho. Všade ich bolo
         vidno spolu s otcom i matkou. Na plesoch, koncertoch, čajoch, v divadle, závodoch. Teda nie
         záletníctvo, ale solídna vec — ženenie, vydaj. Boli už i snuby a Braňo nosil snubný prsteň.
Pozrel som sa mu na ruku. Snubného prsteňa som nevidel. Rozprával som práve, že Irenka
         je najkrajšie dievča v meste a záhodno by bolo, aby si svoje fúzy čím skorej vypestoval na
         ich starú, ligotavú, vykrútenú krásu, lebo dievčatá rady majú fúzy. Zahriakol ma a povedal:
„Nič ma do nej.“
„Teda to nebola láska, ale len akýsi šport?“
„Šport,“ prisvedčil, „a či skôr zvyk… Chodiť za ženami a s nimi je ako piť víno, fajčiť
         cigaretu, užívať ópium, hašiš, morfium. Upokojuje, rozrušuje a — otravuje. Nebudem sa
         otravovať aspoň ženami.“
„Veď je to len jedna.“
„Rozrušila ma za tisíc. Chcem byť zdravý.“
Nalial si plný pohár vína a vypil ho na dúšok.
„Víno bude lepšie?“
„Lepšie. Naliať ti?“
„Nalej.“
Nedozvedel som sa nič. Hudba prestala hrať. Povetrie sa chladilo a hostia počali pomaly
         odchádzať. I mladá dôstojnícka spoločnosť razom povstala, spravila „hapták“ a zasalutovala.
         Kapitán kývol ľahko hlavou a poznamenal:
„Následníkov je tu dosť.“
Nechcel som byť zvedavým a neopytoval som sa ho viac na túto podivnú vec. Bol celý večer
         zachmúrený, málo hovoril. Keď som sa lúčil s ním, povedal mi, že pôjde karty hrať.
Prešiel týždeň a Talapka sa nenapravil. Bol roztržitý, zamračený, popudlivý,
         ľahkomyseľný, nedbalý, a skoro vždy podnapitý. Vyvádzal najpodivnejšie kúsky i v službe i
         mimo služby. Nepočúval a robil všetko naopak, čo mu kázali. Vadil, dueloval sa vždy s
         ťažkými podmienkami, ktoré len sekundanti miernili… Vtedy sa duelovalo za každú hlúposť.
         Každý bol hneď urazený. Dnes aspoň v tomto ľudia zmúdreli a kto sa cíti urazeným, ide k
         súdu alebo sa uličnícky poperie… S najlepším priateľom sa chcel na štyri kroky strieľať…
         Hral karty a prehrával. Nemal pri sebe ani veľkých ani drobných a sľúbil na zajtra
         zaplatiť. Priateľ sa ho len toľko opýtal: „Zajtra?“ A bol duel, lebo kapitánovi sa zdalo,
         že ktosi pochybuje, že splní svoj sľub… Počal robiť dlžoby… Fúzy mu už vyšibli, ale keď mu
         ich niekto spomenul, zúril.
Stále vyhýbal domu Bezdychových.
Bolo počuť, že Irenka ochorela.
Mladý doktor Cvik, ktorý ju navštevoval, vysvetlil mi jej chorobu. Povedal len toľko:
„Duševné rozladenie.“
„Prejde?“
„Ako chmára na nebi. Niekedy sú tie chmáry hustejšie, leje sa z nich dážď, blýska sa a
         hrmí, ťažko odchádzajú, ale odídu, vždy odídu.“
„Ale prečo to rozladenie?“
Doktor sa rozhovoril:
„Poviem vám. Nič na tom, keď chorobu vysvetlím. Raz sa neobyčajne zle cítila. Nespala
         dobre a hlava ju bolela. Bola nervóznou. Nenachádzala si miesta. Privítala ma v ľahkých
         bielych šatách. Belavé vlasy mala krásne pričesané. To bol dobrý znak. Len troška schudla a
         oči nevyspaté. Účes si ľahučko pohladila a ukázala mi na diván. Tiež dobrý znak. Kto sa zle
         cíti, nehladí si účes. Sadla si na stoličku pri stole. Pohľadela na mňa, či môže otvorene
         hovoriť. To sa vari rozumie samo sebou. Otvorenejšie ako pred kňazom pri spovedi. Dozvedel
         som sa, že nespáva. ,To‘, reku, ,vidím. Ale spíte, slečna. Celkom určite spíte, len vaše
         spanie je málilinko nervózne, také polospanie, keď sa človek budí na najmenší šum a myslí
         si, že nespí… U mladých ľudí je to tiež len prechodná chmárička… Len sa mi pekne rúče
         zdôverte, čo vás trápi, ľahšie je z príčin ustaľovať symptómy, ako zo symptómov ustaľovať
         príčiny.‘
Prižmúrila oči, ako keby ju urážalo svetlo slnca, čo sa lialo veľkými oknami do izby na
         koberce, ale to bolo skôr od toho, že ma nerozumela. Pomaly sa odhodlávala. Bojovala sama
         so sebou a žmolila v prstoch strapce stolového prikrývadla. Konečne vyslovila meno kapitána
         Talapku. Tým bol prelomený ľad. Začervenala sa síce, keď sa opýtala, či ho poznám.
         Prisvedčil som.
,Povedzte mu, pekne vás prosím, pán doktor, aby sa nehneval… Že ľutujem, čo som
         spravila.‘
Zapletajúc strapce v trojmo, ako čoby vlasy vo vrkoč, zažobronila:
,Ale len jemu.‘
Sklonila hlavu.
,Taký detský kúsok. Odpustí? Čo myslíte, pán doktor, odpustí?‘
,Akiste,‘ hovorím mašinálne.
,Vy neviete, čo som urobila.‘
,Poviete mi láskavo.‘
Zadívala sa na koberce a ako človek, ktorý sa odhodlal, že skočí do priepasti, so
         zažmúrenými očami, plynnou, rýchlou rečou rozpovedala príčinu svojho duševného rozladenia.
Vyspovedala sa, že v istý večer vykrútila kapitánovi fúzy. Spytoval sa jej, či by ho
         rada mala i bez fúzov. Povedala, že áno a potajme vzala nožnice, nahla sa k nemu a jeho
         dlhý, končitý, pomádový fúz padol na zem. Odstrihla mu ho. Kapitán zbledol. Pozrel najprv
         na padnutý fúz, ohmatal si tvár a pozrel na ňu, ako čoby ju bol chcel prebodnúť. Zasmiala
         sa mu do očí. Zdvihol obe ruky a s rozčapírenými prstami pristúpil k nej a chytil ju za
         hrdlo, so znetvorenou tvárou. Zrútil ju na koberec, prikľakol a počal drhnúť.
,Už som myslela,‘ vravela mi zadýchaná, ako čoby ju Talapka ešte vždy drhol ,že živá
         nevstanem, ale som ho celou silou udrela do nosa. Odchytil tvár, oči privrel a spamätal sa.
         Triaslo mu plecia. Rozochvenými rukami stiahol z prsta snubný prsteň a bez slova ho položil
         na klavír. Zakryl si dlaňou fúz, čo mu zostal a odišiel. Pamätám sa na každý jeho pohyb.
         Sedela som na dlážke strnulá a každý jeho pohyb pozorovala, či ešte raz neskočí ku mne.‘
Keď dokončila, mala v očiach slzy. Na chvíľku sa zamyslela a vyvrátiac ruky tak, že jej
         prašťali, niekoľko ráz opakovala:
,Taký hlúpy kúsok… Povedzte mu, prosím, aby odpustil. Že ľutujem. Ľu-tu-jem.‘
,Búrka v pohári vody,‘ potešoval som.
,Ój nie. Neznáte ho. To je človek srdca, ale keď sa mu smejete, zanevrie na vás. Ťažko
         odpúšťa. Možno, že nevie.‘
,Tak teda je tvrdosrdcí.‘
,Vy ste doktor a ja vám vravím, že srdce treba len raz pokaziť — a nikdy sa nenapraví.‘
,To zase nie… Ale vy, slečna, sa len upokojte, aby vaše srdce netratilo na rytmike…‘
Keď som odchádzal, zalievala sa slzami.“
Doktor Cvik sa usmieval.
„No, to je hlupák, ten Braňo,“ zasmial som sa i ja. „Pre jeden sprostý fúz bude robiť
         také komédie.“
Utekal som k nemu.
Počastoval ma koňakom a na moje presviedčanie len toľko povedal:
„Dobre.“
Prešiel týždeň, dva, mesiac, štvrť roka a Braňo sa nevracal k svojej snúbenici. Išiel
         som mu zase dohovárať. Bol doma. Našiel som ho pred zrkadlom. Zapínal si blúzu. Vlasy mal
         kučeravé — vykolmované. Na stoličke ešte horel belasý plamienok liehu. Tvár mal pogniavenú,
         oči vtiahnuté do hĺbky. Fúziky mu už vyšibli pod nosom, ale do krútenia okolo prsta mali
         ešte ďaleko.
„Servus,“ pozdravil ma hlasom zachrípnutým od výskania alebo fajčenia. „Tam na skrini je
         koňak. Ponúkni sa.“
„Kam sa chystáš?“
„K dáme.“
„K Irenke?“
Ako čoby ho bolo striaslo. Pozrel si na vyvrátené dlane. Mne preblysklo mysľou, či si
         nespomenul na to hrdúsenie a nehľadá na svojich dlaniach nejaké krvavé škvrny. Len pred pár
         dňami bol tak blízky tomu, aby sa stal vrahom.
„Ach, nie,“ povedal zlostne.
„A prečo nie?“
„K tej pôjdem, až mi narastú fúzy,“ odsekol.
„Veď si ju ty väčšmi urazil. Zvalil si ju. Škrtil.“
Hrozivo dupol a zakričal na mňa:
„Život za fúzy!“
„Zaťatosť.“
„Mlč!“
„Veď ťa to dievča má rado a ty ju tiež.“
„Dáš pokoj!“
Zdvihol päsť ako čoby ma chcel udrieť. Potom ju pomaly spustil a pokojnejšie doložil:
„Keď si ich budem môcť zase tak vykrútiť pred ňou, ako predtým, potom…“
Nevykonal som nič. Braňo nič nechcel počuť o Irenke. Sú už také tvrdé hlavy, tvrdšie ako
         kameň. Myslia si, že je život mäkší a prebijú nimi všetko. Neviem, čo chcel touto svojou
         tvrdohlavosťou docieliť. Azda aby Irenka prišla k nemu na kolenách so vzopätými rukami?
         Azda seba chcel trestať, že sa tak sproste choval voči nej? Márnomyseľnosť? Hanba?
O týždeň ho pre akýsi ľahkomyseľný kúsok preložili…
*
Čas letí, ako čoby ho naháňali. To je behúň, ktorý dohoní každého, hocijako uteká.
         Zadrží za kabát. Sotí za seba a ani nevieš, len keď si horeznačky a nemôžeš sa ani hýbať.
Po rokoch som bol raz vo Viedni a vracajúc sa, zastavil som sa v Prešporku. To bolo
         vtedy mesto tiché a solídne, ale zabaviť sa dalo i po mestsky i po dedinsky, i po pansky i
         po sedliacky. Bolo i šampanské v drahom hostinci i kyslé vínečko v lacnej krčmičke. Dámy i
         dievky.
Po divadle som sa zatúlal do akejsi kaviarničky. Bola prázdna. Čítal som miestne
         novinky, keď ktosi odrazu nahlas zívol za mojim chrbtom. Znelo mi to ako bručanie leva.
         Ľakol som sa a obzrel. Delostrelecký kapitán v ošarpanom, špinavom plášti, v bezforemnej,
         dokrčenej čiapke dvíhal hlavu zo stola, kde ju mal položenú. Zadíval sa na mňa ospalými,
         malými očami, zažmurkal a akýsi trpký úsmev zablysol v nich. Počal sa mi usmievať. Poznával
         ma. Žlté, od pijatiky opuchnuté líca boli neholené. Hrubé šedivé fúzy viseli mu v
         neporiadku.
Potiahol si manteľ, očistil prsia a rukávy trasľavými rukami a, odtisnúc od seba
         kalíštek, riekol ceriac zuby:
„Servus! Tak dávno som ťa nevidel… Kelner, tri deci borovičky!“
Bol to Talapka.
Spustlý, zdivočelý, dokrčený, trasľavý delostrelecký kapitán. Ten istý, ktorý kedysi
         dvoril krásnej Irenke Bezdychovej. Ona sa vydala. Jemu narástli fúzy. Stačili i ošedivieť.
         Ona sa azda uspokojila s tým, čo jej osud nadelil, ale on, delostrelecký kapitán Talapka,
         stratil svoj život. Utopil si ho sám v alkohole.
Vtedy som pochodil s ním všetky krčmy a kaviarne. Keď som mu spomenul Irenku, zas sa len
         zatriasol a už nie hnevlivo, ale pokorne a smutne ma poprosil:
„Ak si mi priateľom, prosím ťa, nehovor mi o nej… Ja som vtedy chcel vraždiť a zavraždil
         som sám seba.“
Viac som o nej nehovoril.
Dnes Talapka mohol byť generálom a ani vojenského mantľa nemá. Stojí pred kaviarňou Viktóriou
[
16
]
a je nosičom. Chodí na nádražie, nosí kufríky, roznáša lístky, odkazy, zakladá
         cennosti v záložniach, vymeňuje ich. Počuli ste, ako sa stal hlavným včelárom v meste, keď
         prišiel ministerský radca prednášať o včelách a v meste včelárov nebolo. A keď práce nemá,
         stojí a čaká… Celkom sa prestal holiť. Brada mu splynula s dlhými, šedivými fúzmi. Len keď
         vietor duje, rozdeľujú sa mu na dve polovičky a vejú po bokoch líc ako zdrapy dvoch
         popolavých lúhových vechťov.
Ľudia sa mu niekedy vysmievajú a volajú ho „kapitánom pri mestskej artilérii“… Viete,
         mestská artiléria sú tie sudy, v ktorých vynášajú ľudské výkaly v noci… Teraz je tejto
         artilérie už málo… Predtým bola každá dedina mestom — bez kanalizácie, teraz je každé mesto
         dedinou, ale — s kanalizáciou… Škoda starých časov!… Tie sudy robili noci takými
         príjemnými. Rozvoniavali… Keď nie pre všetkých, aspoň pre Talapku. Myslel si, chudák, keď
         šiel za nimi, že kráča za kanónmi.
Tak zahodiť život pre jeden fúz. Pre jeden mizerný, vykrútený, namastený, blýskavý fúz!
[
15
]
Garnizóna
(fr.) — vojenská posádka
[
16
]
Stojí pred kaviarňou Viktóriou
— kaviareň Viktória bola na
               terajšom Kollárovom námestí, kde je reštaurácia Srdiečko.

--- KAPITOLA 4 ---

Čara
Pán viceprezident, hovoril mi dr. Hrnčiarik, je dvojaký názor. Jedni si myslia, že je
         groš na to, aby sa odkotúľal, druhí zase, aby sa prikotúľal a kopil. Ľudia s kotúľavým
         názorom sa zariaďujú na život. Raz žijeme. Tí druhí sa zariaďujú na smrť. Aby bolo na
         pohreb. Umrieť musíme. Tí prví radi svetlo a deň. Tí druhí tmu a noc… Plná misa. Čo je v
         nej, musí sa zjesť a v nedeľu uvarená kapusta, ktorá trvá celý týždeň. Na tých prvých
         hovoria: „Všetko do brucha a na seba,“ na tých druhých: „Hladujú, aby zvýšili.“
Ktorý názor je správnejší?
Pre jedných ten, pre druhých onen.
Náš župan Gedeon bol z prvých. Podžupan Török z druhých. Jeden mrhal. Druhý otĺkal každý
         halier o hubu.
Obidvaja boli bohatí a mali pekné ženy. Obe biele, veselé a usmievavé. Ľahké futrá.
         Srdcia — práchno. Hneď vzbĺkali. Tak si mysleli, že krása a úsmev nemôžu patriť jednému
         človeku. Sú ako nebo so slnkom, mesiacom a hviezdami. Náležia každému pohľadu. I Malvínka,
         žena županova, i Karolka, žena podžupanova, hľadeli a usmievali sa každému a každý, kto
         chcel, hľadel a usmieval sa na ne.
Bývali na jednom poschodí.
Boli ste županom a viete, aké to boli byty. Veľký župný dom. Široké schodište a na prvom
         poschodí jeden byt naľavo druhý napravo. Medzi nimi široký priestranný koridor, skorej
         akýsi foyer, ako v divadle. Veliká blízkosť a medzi ženami a mužmi kamarátstvo.
Pri životnom názore podžupanovom Karolka nebola krásnou. Bola krásnou, ale nie dosť
         krásnou. Aby sa žena páčila, je nie dosť byť krásnou. Krásu treba obliekať. Kráse sa treba
         blýskať. Šaty. Drahokamy. Podžupan ťažko dával. Skôr nedával. Dával župan. Tu kvety, tu
         brošňu, prsteň, náramnicu. Podžupan nedbal. — Prírastok do domácej pokladnice, — myslel si.
         Zato mu Karolka môže zostať vernou.
Ach bože, tá ženská vernosť!
Usmievať sa na župana je ešte nie nevera. Prijať jeho návštevu v dome tiež nie. Bozkať
         jej ruku okolo lakťa na jamôčku, prečo by bola? Napraviť stužku na čele cez vlasy, čo na
         tom? Potykať si s ňou je len kamarátstvo. Prilepiť sa v tanci jeden ku druhému, to je len
         tanec. Ujsť so županom do bočnej izby — dôverný rozhovor… To všetko i podžupan robí s pani
         županovou. Môže byť, že ešte i viac… A ak i župan robí „ešte viac“. Sotva. Ak robí, to si i
         podžupan môže dovoliť voči pani županovej… Župan za každý intímnejší rozhovor platí a
         podžupan to dostáva zadarmo. Karolka je vypočítavá. Vie vyťažiť. Akiste bez poklesku.
         Nepúšťa sa veľmi ďaleko.
A tu sme. To bolo práve to, že sa pani veľkomožná podžupanova nepúšťala veľmi ďaleko.
         Naopak. Čím ďalej, tým bližšie.
Raz, ledva sa zotmilo, navštívil župan pani Karolku.
Sedela v starom, ošúchanom foteli v klavírovej izbe s akousi knižkou. Nečítala. Dívala
         sa do budúcnosti.
„Len sa nedaj, Karolínka, vyrušovať,“ naklonil sa k nej po chvíľkovom bozku na rameno
         okolo pliec.
„Vitaj, Gedko, a sadni si.“
„Čo robíš?“
„Snívam.“
„Budem i ja.“
„A čo budeš v noci robiť?“ nahnevala sa.
„A ty?“
„Na teba myslieť.“
„To mi je málo.“
Obrátila sa k nemu a dala mu ľahučkú frčku na nos.
„Nie je to takto dobre,“ počala so vzdychom. „Podžupan môže každú chvíľu prísť a zas nás
         vyruší. My by sme mali byť celkom svoji. Ja by ti mala byť oddanou, vernou a zákonitou
         ženou. Takto sme stále prekvapovaní. Vše len uchytíme jabĺčko-dve, ako zlodeji, ale celý
         strom je nikdy nie náš. Tvoj — môj. Môj — tvoj.“
Župan ju objal okolo krku:
„Neboj sa, dievčatko. Podžupan zasadá. Môžeme sa vzájomne potriasť, nech jabĺčka
         padajú.“
„Preruší zasadnutie a pripáli… Ach, nie! Daj pokoj!… Mám nové noty. Zahrám ti. Poď aspoň
         noty prevracať. Môžeš sa oprieť o mňa.“
Skočila z fotela a prisadla ku klavíru.
„Niet nad živú hru,“ šomral, berúc sa ku klavíru. „Všetci klasici mrú pri láske, ktorá
         žije… Jeden bozk je viac hodný ako tri sonáty.“
„A čo je viac hodno ako opera?“ zasmiala sa a prešla klaviatúrou obidvoma rukami.
Župan prešiel k nej a pošepkal jej:
„Päť minút.“
Zapálené zore oblievali Karolkinu tvár. Vlasy jej horeli žltým plameňom. Jednotlivé
         vlásky trčali z účesu ako ťahajúci sa med. Tvár sa zapálila slabým rumencom. Na holých
         rukách svietila bledá materinská srsť a vo výstrihu bielych letných šiat viditeľný bol
         zárez pŕs. Pritiahnutá sukňa dala tušiť oblé tuhé stehná. Bola vábivá.
Župan sa díval na ňu a nie na noty. Nepočul cymbalový hlas rozladeného starého klavíra.
         Nebadal chyby.
„Prevrátiť,“ mykla hlavou Karolka, „stranu prevrátiť.“
Prevrátil stranu. Potom schytil najbližší stolček, prisadol, objal hrajúcu okolo pŕs a
         bozkal ju na ucho…
Nielen v románoch, ale i v živote sa stáva, že v tých najzaujímavejších chvíľach vojde
         do izby taký, ktorého by ste najradšej vyhodili. To sa stalo i tu. V odchýlených dverách
         ukázala sa pehavá tvár podžupanova. Jeho šedé oči akosi placho prelietli salónom a ako dva
         vrabce sadli si na ucho Karolkino, prelietnuc ponad hlavu sediaceho a vzrušeného župana.
         Bez čvirikania sedeli na tom ušku za chvíľu.
Hra zamĺkla. Karolka zvihla plece od pošteklenia a obrátila sa ústami k županovi.
„Kde?“ opýtal sa.
„Ja ti už poviem.“
„Kedy?“
„Hoci i hneď,“ začvirikal vrabec, vulgo
[
17
]
podžupan prichlopiac dvere. „Gratulujem k zasnúbeniu.“
Spravil pár krokov k županovi a otrčil mu dlaň na pozdrav.
„Čo aspoň nezaklopeš?“ osopil sa prekvapený župan.
„Myslím, že som doma.“
„Zato si nemysli, že všetky veci v dome sú tvoje.“
„Vidím.“
„No tak.“
„Čo tak ,no tak‘? Ak je tá vec tvoja, vezmi si ju.“
„Dovolíš?“
„Čo mám dovoľovať. Ona dovolila.“
Ukázal na svoju ženu a ruka mu klesla bez toho, že by bol župan zachytil podávanú dlaň.
Nijaký škandál nebol. Ale už vtedy málo chýbalo, že župan nevzal Karolku so sebou.
         Uspokojil sa s tým, že poslal darček a vec zdala sa byť vyrovnanou. Podžupan si myslel: „Čo
         sa mám hnevať? Ja som ďalej s Malvínkou.“
Pokoj županov bol len zdanlivý. Šípil, čo sa u neho v dome robí. Chcel obrátiť peniaz na
         druhú stranu, aby ho osvietil i tam, kde je hlava a pomstil sa za prekvapenie. Počal
         stopovať za podžupanom a za svojou ženou.
Úradne odcestoval a zastavil sa u stoličného fiškusa Velesa, aby tu počkal do mrku.
         Veľmi ho lákalo ísť ku Karolke, ale si predsavzal, že radšej obetuje pekné chvíle za jednu
         nie menej krásnu, keď nájde podžupana u Malvínky a presvedčí sa o ich nevere. Bral to na
         isto. Kúpil veľkú kytku ruží a klincov, aby mohol hneď po gavaliersky blahoželať k ich
         šťastiu.
Čitateľ si pomyslí, že je to nemožné, aby sa človek tešil z toho, že ho vlastná žena
         zrádza. To sa len tak vidí. Človek nemá rád neistotu a istá pravda je lepšia ako neistota.
         To je skoro tak, ako keď študent prepadne na skúške. Skúška sa nevydarila, ale je aspoň po
         nej. A keď pridáme, že župana sýtila veľkomožná pani podžupanová Karolka, nebudeme sa
         diviť, že sa mu doma nechcelo jesť.
Mrholilo. Gedeon vystrel dáždnik a držiac kytku za chrbtom v papieri, ozeral sa ako
         zlodej, či ho niekto nezbadá. Videlo sa mu, že je s tou kytkou troška smiešny. To
         poukazovalo na nežné city a on nerád bol nežným palam et publice.
[
18
]
Svoje útle city si ponechával za múry, medzi štyri oči a len pre svoju
         vyvolenú. Chvalabohu, ľudí na ceste nebolo, len akési dve prosté baby stáli v susednej
         bráne, jedna s ohromným dáždnikom, druhá s prehodenou sukňou ponad hlavu. Na druhej strane
         prešiel práve ťažký vojak vo veľkých nemotorných erárnych čižmách. Kdesi na konci ulice
         falošne pískal nejaký učeň moderný šláger.
Chytro prešiel cez ulicu do brány župného domu, vyšiel po širokých schodoch a z foyera
         na prvom poschodí zahol napravo do svojho bytu. Cez sklené dvere svietila lampa a vidno
         bolo tôňu oleandra na mliečnom skle.
Nie je sama, myslel si župan. Otvoril kľúčikom dvere do chodby, ktorá sa ťahala okolo
         celého súkromného bytu a vchádzalo sa z nej do izieb.
Na vešiaku zazrel hneď podžupanov zvrchník, klobúk a paličku. — Na kieho čerta mu je
         kabát v lete? — uvažoval… — To ho chce tak rozhorúčiť moja žena, že i teplá noc mu bude
         neprívetivo chladnou? — Potichu, veľmi opatrne stlačil kľučku hneď na prvých dverách do
         prijímacej. Po prstoch prešiel do nasledovnej, kde svietil luster. To bola panská
         fajčiareň, kde sa podávala obyčajne čierna káva a likéry. Na malom stoličku boli sladkosti,
         cukríčky vo farebných papierikoch, pagáčiky, tanieriky, dva kalíšky a bruchatá fľaška benediktínu.
[
19
]
Tu teda hodovali… Tak, moja milá ľalia. Zastal na chvíľu a počúval. Ani hláska.
         Nasledovné dve izby boli otvorené a tmavé. Tretia bola zavretá. Za touto izbou bola už len
         spálňa… Tu sa napili a ta si šli lásku vyznávať… Počkaj, hyena! Spustil sa z prstov na
         podošvy a riadnou bystrou chôdzou otvoril dvere na tretej izbe a prezrel ju jedným pohľadom
         s malým pohoršením v duši, že sa ani nezavrú.
Trvalo dve sekundy, kým ich našiel a videl, že jeho žena je oblečená v červenom župane
         na holom tele. Podžupan ju tisol k stene a usiloval sa rozopäť jej ruky, ktorými si
         pridržiavala poly odeva na páse. Odporovala a len jednu jej ruku mal v moci a zdvihol ju k
         stene. Druhú nevládal, ale i tak cez odhrnuté šaty bolo jej vidno prsia i nohy. I to len na
         chvíľku, lebo ju privalil svojím telom. Jeho úsilie smerovalo, aby jej ruku odtrhol od pása
         a ju celkom obnažil. Pritom sa naťahoval ústami za jej.
Nezbadali, keď vošiel. Boli zabraní do zaujímavého borenia sa. Mala odvrátenú tvár k
         oknám a on, hľadajúc jej pery, odklonil k nim svoju hlavu.
Županovi sa chcelo praštiť kyticu o natiahnutý krk podžupanov. Rozmyslel si to. Nebolo
         by gavaliersky odzadku napádať. Hnevala ho myšlienka, že ich našiel v chúlostivejšej
         situácii ako kedysi podžupan jeho s Karolkou. To bola popri tejto anjelská scéna.
Spomenul si na slová, čo mu vtedy podžupan povedal: „Gratulujem k zasnúbeniu.“ To sa
         nehodilo. Potlačiac v sebe hnev, povedal chladno:
„Gratulujem k vierolomstvu.“
Bolo to povedané chladno, ale hlasno. Ustrašene pozreli v tú stranu. Podžupan pustil
         Malvínku a napraviac si nakrivenú mašľu pod bradou, uklonil sa županovi a bezočivo mu hodil
         do tvári:
„Ďakujem, osvietený pán župan, ja ti len odplácam.“
„I s percentami.“
„Vierolomstvo za vierolomstvo, ako groš za groš.“
„Groš za groš, ženu za ženu… Nechcem špinavú bankovku. Som naučený na čisté. Nechaj si
         ju… Prijmite túto moju kyticu k vášmu zasnúbeniu a či už veseliu alebo manželstvu. Nedajte
         sa vyrušovať. Ja idem na druhú stranu ku Karolke a vy môžete pokračovať. Moja žena je
         tvoja, veľkomožný pán podžupan, tvoja moja, môj byt tvoj, tvoj — môj. Odídem… Rozopni si
         ten župan, osvietená pani… Dobrú noc!“
Odišiel ku Karolke.
Podžupan zostal u Malvínky.
Čarovali si ženy a žili tak.
Nikomu nič nenapadlo. Ľudia o tom skoro nič nevedeli. Len sluhovia, a tí mlčali.
Nič by nebolo prekážalo, ale prišli úradné reprezentácie, slávnosti, bály, divadlá,
         koncerty, kde župan musel vystupovať verejne so svojou ženou, aby bola zachovaná korektnosť
         navonok. To isté bolo i s podžupanom. Nemohli tieto „úradné aktá“ vybavovať so svojimi
         metresami. Dohovorili sa teda tak, že si ženy budú požičiavať, to jest župan si vypožičia
         od podžupana svoju ženu a podžupan od župana svoju. Tak sa ženy so svojimi mužmi schádzali
         a po slávnostiach rozchádzali. Župan zaviedol na svoj byt Malvínku, podžupan na svoj
         Karolku. Pri sklených dverách im bozkali ruky a vrátili sa sami — domov.
Išlo to ako vo štvorylke, keď aranžér zakričí: „Dámy meniť.“ Keď prišiel župan so svojím
         párom zároveň s podžupanom a jeho tanečnicou, takáto štvorylka sa tancovala vo foyeri
         župného domu na prvom poschodí. Zamenili si tanečnice a hybaj! Jeden pár napravo, druhý
         naľavo. Šlo to. Prešiel mesiac i dva i tri a šlo to.
A bolo by to šlo i ďalej, keby nie nešťastný charakter podžupanov, zariadený nie na
         život, ale na smrť, nie na svetlo, ale na tmu. Keby nebol mal v krvi to nešťastné heslo:
         „Nemusíme všetko prefúkať!“
V jeden deň Malvínka zaplakala, hodila sa na diván a fňukajúc, zavzdychala:
„S tým Gedeonom bolo predsa len lepšie.“
K tomu vzdychu došlo po krátkom, ale dramatickom výstupe s nemanželom.
Krásu treba obliekať. Malvínka potrebovala plesovú toaletu na bál Červeného kríža,
         ktorého protektorkou bola osvietená pani Malvínka Gedeonová, županova žena.
„Tam budeme úradne,“ zamietol žiadosť podžupan. „Ty ta ideš ako žena županova. Teda…“
„Čo?“
„On hradí i náklady tvojich potrieb.“
„Tak mu to povedz…“
Podžupan vyhľadal župana.
„Osvietený pán župan, tvoja pani potrebuje plesový úbor na bál, kde má byť
         protektorkou.“
„Ako i tvoja, veľkomožný pán podžupan.“
„Nepotrebuje. Tam v skrini je krásny večerný úbor, čo si ešte ty daroval mojej žene. Ani
         raz ho nemala… Postavy sú to jednako vysoké a štíhle.“
„Ani tvoja nepotrebuje. Má dosť šiat.“
„Ale to je reprezentácia.“
„Daruj i ty raz niečo mojej žene.“
„Ale to je úradný akt županský.“
„Prosím ťa, vybav ho.“
„Nie som kompetentný… A potom je tam u teba i môj frak…“
„Čarovali sme ženy, byty, skrine.“
„Čarujme skrine… Nechceš si azda podržať všetky šaty, skvosty, vkladné knižky, čo mám
         tam na svojom byte.“
„Ako to rozprávaš ,na svojom byte‘. Môj byt je tvoj, tvoj — môj.“
„Ale vkladné knižky sú moje.“
„Protihodnotu máš. Obrazy, sochy, krásnu knihovňu, rovnošatu s drahocennými gombíkmi, kučmu
[
20
]
s perom v drahokame nasadenom, šabľu so zlatou rukoväťou a pozlátenou pošvou,
         kožušiny, zlaté tabatierky, ostrohy zo striebra na piatich kordovánkach, tepichy z Perzska,
         Turecka a Ázie, ani neviem, čo všetko, a u teba po izbách je pustota, bieda. Musím sa znova
         zariaďovať. Na to chcem upotrebiť tvoje vklady.“
Podžupanovi sa zakrútila hlava. Protestoval:
„Tak ti radšej vrátim ženu,“ vyhŕklo z neho.
„Nechcem tebou upotrebenú ženu.“
„Taká je i Karolka.“
„To bolo dávno a potom, ktovie?“
Podžupan odišiel ako opitý. Musel si to všetko rozhútať. Malvínke povedal, že je v
         skrini dosť krásnych šiat. Celý večer bol nešťastný pre vklady.
Pani sa skoro hystericky rozčúlila. Otvorila skriňu a počala vyhadzovať šaty.
„Tie som už mala… Toto sú handry… Tieto sú zle ušité… Takéto sa nenosia… Predsa nepôjdem
         s tebou na ten ples, ale s hlavným županom… Ako by som vyzerala?… Ty si nie gavalier… Ty si
         úzkoprsý lakomec… Ja ti dám všetko, čo mám drahocenného v sebe — svoju lásku a ty sa
         potkneš o jedny bálové šaty.“
„Malvínka!“
„Nie som ti Malvínka… Ja som žena hlavného župana… Ty skupáň!… Gedeon vždy otvoril
         vrecko, dvere, celý dom pre každého. Bol by mi dal i svoju dušu… Sem nepríde nik, lebo
         šanuješ cigarku dať… Neznesiteľný človek si ty… Ty si nie človek. Ty si len podžupan.“
„Ale prosím ťa.“
„Podžupan!… Pre koho gazduješ?“
„Pre teba… Veď rozumej, to je úradný akt, ten ples. Funguješ ako osvietená pani.“
Nepočúvala. Kričala:
„Pre mňa negazduj. Ja chcem žiť. Čo mi je z toalety v hrobe? Či i môj pohreb bude
         úradným aktom?… Náklady sú županove!“
Hystericky sa zasmiala a kopla do hŕby šiat. Hodila sa na diván a horekovala:
„Za Gedeona bolo lepšie.“
„Tak teda choď k nemu,“ nahneval sa podžupan, ako čoby ho bola zmija uhryzla a v duchu
         si myslel na vklady. Kopol v zlosti do žltej toalety, že odletela na skriňu a zavesila sa
         na jej rohu. Kopol do druhej — čiernej, že lietala ako oblak po izbe. To sa mu páčilo a
         počal kopať do hŕby „handár“, volajúc pritom:
„Mám toho dosť… Len si choď!“
„Aj idem.“
„Choď. Bude mať dve.“
Keď sa s plačom naozaj zberala, chytil ju za ruku:
„No dobre. Nerob hlúposti.“
Zadržal ju.
„Ale ak to má byť zakaždým tak,“ hrozila sa a pomaly sa uspokojila.
„Mal som ju predsa len pustiť,“ vytýkal si podžupan v ten večer… „Ten župan si naozaj
         myslí, že mi zadrží vkladné knižky… Tie ja musím naspäť dostať.“
Veľká tôňa zostala medzi nimi.
Malvínku v ten večer nebolo treba zdržiavať. Nebola by odišla. Nebola by odišla ani
         vtedy, keby jej podžupan nebol sľúbil novú toaletu. Tôňa síce bola a hádzala ju neprestajná
         myšlienka o tom, že v budúcnosti ťažko bude svoju vôľu uplatňovať. Každú stovku vydupávať,
         o ňu žobrať, pre ňu plakať, omdlievať, hádzať sa na diván, kopať. To nebude na vydržanie…
         Ako ľahko dával jej muž… Nebolo by lepšie vrátiť sa k nemu? Tam nebývalo reptania,
         vyhovárania sa, uvažovania, scén… Áno… Ľahko dával všetko. Po gavaliersky. Možno, že by
         ľahko dal i odpustenie. Videl ju síce v trápnej situácii, ale veď je on nie lepší. S
         Karolkou robil to isté… I to je pravda, že sú v živote také mraky, ktoré je nie vstave
         osvietiť ani poludňajšie slniečko. Taký mrak je i nevera… Nevera za neveru. Vernosť za
         vernosť. Farba za farbu. Mrak nevery mohol by zahnať i adut vernosti i adut nevernosti.
         Povedal by: „Bola si mi nevernou.“ Adut vernosti by bol: „Budem ti vernou.“ Adut nevernosti
         by bola otázka: „A ty? Bol si mi ty verným?“ A mrak by zašiel, rozptýlil by sa, nespomínal
         by sa, nebol by. Dobre je mať jednako silné aduty… Aký je ľahkomyseľný, taký je ľahkoverný.
         Uveril by mi, už len kvôli pokoju a aj z rytierskosti… Pôjdem za ním.
Nešla. Zadržalo ju pri tôni svetlo. Rozkošný byt ju nepustil.
V byte županovom bolo krajšie, útulnejšie, teplejšie. Každý byt hovorí svojím jazykom.
         Každá vecička má svoju reč. Tu všetko hovorilo lákavo, všetko hladilo, túlilo sa k človeku
         a zdržiavalo. Steny láskali svojimi obrazmi, vázy kvetinami, koberce pestrými ozdobami,
         ciframi, kredence porcelánom, sklom, striebrom, hodiny neprestajným tikaním a bitím. Sošky
         na podstavcoch, hlavy na knihovni, knihovňa s knihami, skrinky s pamiatkami, starými
         šálkami, metálmi, špičkami, tabatierkami, čibuky i fajky, stolíček so sitkom, dohánová
         súprava s cigarami a cigaretami, ktoré teraz ten skupáň fajčí, široké pohodlné remenné
         fotele v panskej izbe, úzke rokokové stoličky v dámskom salóniku s veľkým počtom rozličných
         farebných podušiek, veľké lampy so zelenými a červenými tienidlami, veľký ľadový medveď,
         leopard… Všetko hovorilo, lákalo, tuľkalo, zdržiavalo.
Srdce ju zabolelo, keď si pomyslela, že by toto všetko mala opustiť. Bez tohoto pohodlia
         sa jej protivilo ísť za svojím mužom do bytu podžupanovho.
Dobre poznala byt Törökov. Chodila neraz po veľkých, poloprázdnych izbách s Karolou, keď
         ešte neboli sokyne a sa navštevovali. Tu tiež hovoril nábytok, ale pošmúrne, ako starý
         invalid. Starobylé, nemódne náradie, zdedené ešte od rodičov. Remenné, olúpané stoličky s
         drevenými operadlami, diváne s klinčekmi, z ktorých biele hlavičky vo veľkej časti
         poodpadúvali a na ktorých sa tu sukňa, tu nohavice rozdrapili, tu zas prst poranil. Treba
         ich bolo stále zatĺkať mosadzným mažiarikom z kuchyne. Veľké, rozdriapané fotele,
         poprikrývané prikrývadlami na nohy do koča. Na niektorých chybeli nohy, na iných boli
         polámané bočné operadlá. Handričkové koberce. Po stenách prázdno, nemo okrem skupinových
         fotografií župných úradníkov, jarmočné odtlačky krajinomalieb, snímky podžupana a Karolky.
         Pár vycivených pelargónií v hlinených kvetináčoch v pletenom vysokom koši. Hladké, lakované
         úzke skrine, do ktorých sa nič nevmestilo, aby sa nepokrčilo. Starý kredenc, ktorý sa
         zvrchu otváral, s popukanými žltými taniermi, obtlčenými čiaškami, nožíky, vidličky s
         čiernymi, drevenými črienkami, desatoraké poháriky rozdielnej veľkosti a druhu, striebra
         skoro nič. Starý zachrípnutý klavír so zodratými klávesmi. Keď sa Karolka vydávala, mal sa
         byt nanovo zariadiť, kúpiť porcelán, striebro, klavír, záclony, koberce, Török úpenlivo
         žiadal, aby sa suma, čo by sa na tieto potreby mala vynaložiť, odložila radšej na vkladnú
         knižku do banky. Tak sa i stalo. „Myslieť na zadné kolieska!“
Malvínke bývalo kedysi veselo i so županom, neskoršie i s podžupanom na županovom byte,
         ale ťažko by jej bolo či so županom, či s podžupanom na byte podžupanovom. Podžupan v
         prepychovom prostredí sa stával tiež prepychovým. Jeho malichernosť, skúposť, stále rátanie
         a vytĺkanie groša neprišlo dosiaľ nikdy do reči. Tu šmáral peniazmi, býval i veľkorysý,
         rozdrapoval sa na cudzí účet, lebo vedel, že nepríde k výdaju z jeho vrecka a že jeho
         veľkorysosť stane sa činom na jeho ťarchu.
Až teraz sa vykľulo šidlo z vreca a pichalo. Ukázali sa gavalierove zovreté dlane.
         Vyrástla mátoha na zelenajúcom sa poli a pestré vtáčatá myšlienok a predstáv razom
         odlietli. Dobre by bolo odstrániť toto strašidlo.
Rozčarovala sa.
Karolka sa so županom na podžupanovom byte dobre cítila. Na staré, ošúchané, rozbité,
         lúpajúce sa náradie a náčinie, na jeho chudobu a riedkosť, na biedu okrás a holotu
         zdobivosti dávno navykla. Bola doma. Župan so svojou štedrosťou ju oslepoval a zatienil jej
         manžela tak, že sa jej v pamäti skoro stratil. Hnevávalo ju len to, že sa predsa niekedy
         vyskytoval v jej živote, a to pri tých protivných úradných aktoch, kde musela byť zase jeho
         ženou a Malvínka ženou županovou. Žiarlila pri vybavovaní verejných osláv. Žiadalo sa jej
         jedného: byť zákonitou ženou županovou. Nech podžupan nikdy nemá práva na ňu. Treba by sa
         bolo rozsobášiť s ním a zosobášiť sa so županom.
Raz mu nadhodila:
„Gedko, nepomýšľaš na rozsobáš?“
„Nie,“ odvetil kategoricky.
„To nemôže tak zostať,“ zahúdla, „ani pred nami, ani pred svetom. Nechcem byť len
         tvojou… ako sa to povie?… metresou. Takto nemôžeme ani spoločensky ani verejne a úradne
         nikde a nikdy spolu vystupovať. Rozpoltené máme srdcia i životy… Nie som ani srdcom ani
         životom celkom tvoja a ty mojím. Žijeme polovičatými životmi.“
Župan nemal rád filozofiu, rozbory faktov na drobné príčiny a následky. Nemohol vystáť
         psychologické rozlušťovanie srdečných a životných otázok. Odstrašovali ho komplikácie. Bral
         život, ako sa mu podával, alebo ako si ho on mohol jedným slovom, gestom upraviť. Nikdy nie
         lopotnou prácou, chodením, presvedčovaním. Zoťať — áno, ale rúbať — nie, rozseknúť, ale nie
         sekať.
„Čo sa budeme mučiť formálnosťami,“ odpovedal Karolke. „Žijeme dobre — stačí.“
Za tým, ako čoby zapochyboval:
„A si si istá, že ťa láska neprejde?“
„Nikdy.“
„Teda. Láska je nie krčma. Nepije sa verejne. Pije sa doma. My sa jej doma napijeme.
         Zahasíme svoj smäd — doma. Tie dve, tri štyri hodiny vydržíme bez lásky už len kvôli
         korektnosti.“
„Takto žiť je nie korektné… Čo ťa to stojí žiadať o rozsobáš. Ak ma máš rád, čo ťa to
         stojí prejsť k advokátovi… Ty ma musíš rád vidieť všade, doma i pred obecenstvom… Bude
         napríklad ten ples. Nebudeš ani tancovať so mnou?“
„Povinnú túru.“
„A so svojou ženou?“
„Tiež len povinnú túru.“
„Pôjdeš piť k šiatru svojej ženy?“
„Pôjdem.“
„K môjmu neprídeš?“
„Prídem.“
„Vidíš, aké je to nespravodlivé. Ja ti dávam všetko, čo mám, a ty mne…“
„Tiež všetko, ale len doma.“
„Prečo aj inde nie?“
„Lebo sa to proste nesvedčí.“
„A žiť s cudzou ženou sa svedčí?“
„Skorej ako rozsobášovať sa. Rozsobáš je škandál. Dva rozsobáše, dva škandály. Takto sa
         o nás nestarajú, lebo ak je v našom pomere nemrav, dá sa aspoň zakryť. V každom byte je
         jedna miestnosť, kde sa držia také veci, ktoré sa hosťom neukazujú, handry, kefy, metly,
         putne, dosky na hladenie, smeti, ako čoby takej miestnosti ani nebolo, ale otvor dvere a
         ukáž príchodziemu na ne, hneď sa rozklebetí, koľko je v tom byte nečistoty… V každom
         manželstve je taký špinavý kútik, ale ten skrývame. Počni rozsobáš, a ešte dva, hneď ti
         siahnu do života ako do zafúľanej plachty a počnú ju močiť, mydliť, prať, o každej škvrnke
         budú vedieť… Nechcem rozsobáš.“
Karolka sa neuspokojila. Húdla, húdla svoju pesničku ako mucha okolo uší. Župan sa
         znepokojoval, mrzel, počal hlasno hovoriť, zaklial.
„Tvoje meno chcem,“ zaplakala Karolka.
„Máš viac — mňa.“
Chodil po izbách. Zapchával si uši, aby nepočul Karolkine žaloby. Odišiel preč. Hoci ako
         nerád, rozmýšľal o rozsobáši, ako by to bolo. Dal si zavolať i stoličného fiškála
[
21
]
Velesa.
Originálny človek. Roztržitý. Nízky, široký, s červenou tvárou, nečesanými fúzmi a
         parochňou hlinenej farby. Vždy si zabudol niekde písma. Keď písal, písal, písal a ani
         nezbadal, že píše už na lepenkový podklad, z lepenkového podkladu prechádza na stolík, až
         keď sa mu v laku zalievali písmená, zbadal, čo robí, predsa sa potom doma čudoval, že
         ničomu nerozumie z napísaného. V lete hocikedy chodil v zimných šatách a v zime v letných.
         Diabol vie, na čo myslieval. Kolovalo o ňom, že na istý župný ples prišiel v bezúhonnom
         fraku a laku, len pod pazuchou držal drevený žltý vrchnák, ktorými zakrývajú isté diery,
         aby tak nesmrdeli… Teraz je už všade, kde bývajú župné bály, W. C. Vtedy neboli… Zamenil si
         klak s takýmto vrchnákom a nezbadal, len keď ho na to upozornili.
„Osvietený pane,“ povedal fiškus županovi, „keď to chceš, vezmem vec a zaujmem sa jej,
         ale ťa upozorňujem, že je tu taká jama s blatom, ktorú treba na viac ráz preskočiť a tak do
         blata čľupnúť musíš, blato zakaždým vystrekne a v župe bude rehot, že si sa zašpinil…
         Neviem, neviem, čo povie ministerpredseda na župana, nad ktorým sa v župe smejú… Čo povie
         na vládneho predstaviteľa, ktorý je pošpinený… Cudzoložstvo! Také špatné slovo… Mohli by
         sme síce natiahnuť rozsobáš i na iné kopyto, na neverné opustenie manželky alebo manžela…
         Ale i vtedy bude špina v tom, že si to trpel a neráčil vysekať pána veľkomožného podžupana…
         Nijaké rytierske pokračovanie nebolo… To, osvietený pán župan, malo byť a tamhore ti to
         neodpustia…“
„Nechaj tak,“ prerušil ho župan, „nerozsobášim sa.“
Fiškus pokračoval:
„Tu by bolo treba rozsobášovať teba s osvietenou paňou, pána podžupana s veľkomožnou
         paňou… Tu treba súhlas všetkých štyroch… Od teba mám. Ty si to žiadaš. K prvému rozsobášu,
         aby hladko šiel, musím mať predbežný súhlas osvietenej panej.“
„Nechaj tak…“
„Potom rozsobáš,“ ševelil bledými ústami fiškál, „musíme sa rozhodnúť, z čej viny.
         Chceš, aby bola osvietená pani vinovatá, a či si žiadaš, aby si bol vinným ty…
         Cudzoložstvo? Kto ho spáchal po prvý raz?… Opustenie? Kto opustil?… Urazenie vzájomnej
         úcty? Kto ju urazil?… Nemravný život? Kto ho viedol?… Ráč si vybrať, osvietený pane.“
„Nič si nevyberiem.“
„Je tu ešte jeden fatálny paragraf…“
Po dlhšom hľadaní ho prečítal:
„Kto súhlasí s trestným pokleskom svojho manžela alebo je v ňom zúčastnený, rozsobáš
         žiadať nemôže.“
„Ty si, osvietený pane, quasi súhlasil, aspoň tak sa mi vidí, s cudzoložstvom a všetkým
         ostatným osvietenej panej.“
„Súhlasil. Nič nechcem.“
* * *
Karolka sa nedala presvedčiť. Aby muža presvedčila, že ona má pravdu, zas len počala
         plakať. Ženy si myslia, že sú ich slzy paragrafom, pred ktorým musí cúvnuť každý muž.
„Nemôže to byť, aby sa dvaja milujúci nemohli zobrať,“ lamentovala.
„Ja chcem byť osvietenou paňou… Ja chcem byť hlavnou županovou…“
„To si si mala pred vydajom rozmyslieť.“
„Ja chcem byť tvojou ženou…“
„Ale keď to nejde,“ praskol si župan dlaňami na kolená.
„Kde je Veles? Daj mi ho zavolať. Ja budem žiadať rozsobáš… Alebo sama idem k nemu… Ale
         potom si ma musíš vziať…“
„Choď,“ nadvihol jedno plece župan.
Hej, mravy to boli všelijaké. Nech mi nikto nevraví, že je terajší svet skazený. To len
         staré pokolenie vyhovára svoje chyby pred mladými, aby seba predstavilo v čistejšom svetle.
         Zlodej volá: „Chyťte ho!“ Vtedy boli ľahké mravy — medzi pánmi. Mravné hodnoty boli tých
         päť skalák, s ktorými sa deti hrajú. Vyhodia skalku, a kým dopadne do dlane, musia schytiť
         tou istou dlaňou zo zeme jednu, dve, tri, štyri, päť skalák. Všetko ako čoby bolo hrou a
         skalkou… Strpel by dnešný človek takú komédiu?… Neviem. Sotva. Hoci… Nezmenila sa obloha,
         nezmenila sa zem, nezmenili sa stromy, kvety, zvieratá, nezmenili sa vari ani ľudia. Len je
         viac hluku. V tom hluku zato počuť staré rímske: „Varietas delectat…“
[
22
]
Ináče by sme museli klopiť oči pred každou peknou ženou. Diabla klopíme.
         Roztvárame ich naširoko…
Tak žili naše dva páry ďalej. Malvínka sa borila čím ďalej, tým častejšie s podžupanovou
         lakomosťou, Karolka neprestávala spievať, lkať, modliť sa, naliehať, hrôzu púšťať,
         moralizovať o rozsobáši.
V domácnostiach preto nedržia vrany v klietkach, lebo nepríjemne krákajú. Držia vtáčatá,
         ktoré štebocú. Tak je i so ženami, s tým rozdielom, že sa zo ženy — spevavého vtáčatka môže
         stať vrana, čo kráče. Malvínka vždy mala nejaké požiadavky a podžupan pri každej požiadavke
         myslel na vklady a svoje vkladné knižky, ktoré zostali u župana. To sa predsa musí zmeniť.
         Radšej vklady ako kordovánky so striebornými ostrohami… Nie, nevyplním jej žiadosť, radšej
         to uložím… Čo bude na starosť?… Malvínka sa mu počala vidieť vranou… On by chcel spevavého
         vtáčka, ktorého možno kŕmiť konopným semiačkom. Karolka chcela rozsobáš a len rozsobáš, aby
         ju župan svojím postavením osvietil. Pri raňajšej káve — rozsobáš, pri obede rozsobáš,
         večer rozsobáš. Aby pohla župana na to, počala sama rozsobáš tým, že sa odlúčila — od
         postele, neskoršie i od stola. Prestala byť spevavým vtáčkom.
— Takto žiť sa neoddá. To je nie život a ja chcem žiť, — myslel si práve tak ako
         Malvínka.
Či pre túto metamorfózu,
[
23
]
či pre latinské „varietas delectat“ udrel hrom.
Povedali sme, že župan rád roztínal, ale nerád sekal, rád zrútil, ale nerád váľal…
Vo foyeri medzi dvoma bytmi na prvom poschodí stretol sa v isté ráno župan so svojou
         ženou. Bola v krátkom kožušinovom kabátiku. Čiapočka so závojom. Uzučké sukne. Formy
         vystupovali. Malé prsia. Súmerné stehná. Tvrdé nohy. Oči pod závojom jej zajasali, keď ho
         zazrela a celý jej stan, ako čoby sa zvil a rozvil pred ním, ako keď prútom potrasú. Akási
         prepukajúca vášeň. Usmiala sa mu a zakývala hlavou.
„Ako sa ti vedie, Malvínka?“ opýtal sa jej dôverne.
„Nevalne… Skoro zle,“ odpovedala úprimne.
„A čo?“
„Zlá čara.“
„Zlá.“
„Skupáň do nevystátia. Ty si bol celkom iný. Predtým v dome zvonilo. Teraz klepe.“
„Čo klepe?“
„Haliere o zuby… Keby nie tých pár úradných hodín, čo niekedy s tebou strávim, dávno by
         som sa bola otrávila.“
„Ale.“
„Na česť!“
Podala mu ruku a nechala si ju v jeho dlani, aby potvrdila svoje čestné slovo.
Pošli pomaly spolu dolu schodmi.
„Teda len jeho skupánstvo?“ skormútil sa, držiac ju za pazuchu.
„Vôbec celý človek… Hnusí sa mi… I vtedy, vieš, v tom župane… Naliehal, tlačil a ja som
         sa len bránila… Keby si mi to mohol odpustiť… Pomstila som sa.“
„Ako?“
„Hodila som župan do krbu… A Karolka?“
„Kráče o rozsobáši. Chce byť mojou ženou. Osvietenou.“
„A ty?“
„Nechcem rozsobáš.“
Stisla mu pazuchou ruku a pritisla k sebe. Pohľadela mu neistým úsmevom do očí:
„Máš ju rád?“
Po krátkej pomlčke povedal:
„Láska je potrebná pre človeka ako povetrie. Mne je nemožno žiť bez lásky. Ja rád život.
         Bez lásky žiť znamená ničomu sa netešiť, znamená smrť.“
Zas ho pohladkala pohľadom.
„Tak je i so mnou. A ten a ten… sa vždy chystá na smrť. Odriekaj sa života kvôli smrti.“
Postávali na schodoch a tak sa rozprávali. Chytali sa zábradlia, opierali oň a hlasno sa
         smiali. Zišli do dolného foyera a zas len zastali. Pred východom z brány zastavila mu cestu
         prsami:
„Vráťme sa.“
Vrátili sa a vystupovali po širokom schodišti. Keď vystúpili do foyera medzi bytmi,
         opýtala sa:
„Dámy meniť?“
Potriasol hlavou na nie.
„Napravo či naľavo?“
„Napravo.“
To bol byt županov.
Chytila ho okolo hrdla a pritisla sa mu k hlave.
* * *
Keď podžupan prišiel na obed, našiel ich v stolovej pri kuracej polievke.
Korektný župan bol tento raz nekorektný. Nie že by bol zavolal podžupana k stolu, aby sa
         mu s nimi páčilo, ale dosť sucho a chladno povedal:
„Choď domov!“
Malvínka doložila:
„Máte kapustné fliačky.“
[
17
]
Vulgo
(lat.) — ináč
[
18
]
Palam et publice
(lat.) — zjavne a verejne
[
19
]
Benediktín
— likér
[
20
]
Kučma
(maď.) — kožušinová čiapka s perom k uhorskému
               zemianskemu kroju
[
21
]
Stoličný fiškál
— to isté, čo stoličný fiškus.
[
22
]
Varietas delectat
(lat.) — rozmanitosti tešia
[
23
]
Metamorfóza
(gr.) — zmena

--- KAPITOLA 5 ---

Taraj
Kvirín Čížik bol gazdovský syn.
Ako sa nájdu ženské s mužskou povahou, tak sú i mužskí so ženským charakterom. Kvirín
         bol takýto. Dvadsaťročný človek, myslím, je už súci na to, aby chodil do krčiem, vypil si,
         spieval, tancoval pri hudbe, zakartoval si, pobil sa niekedy, chodil podvečer na prechádzku
         s dievčatami, stískal, štípal, potľapkával a zvádzal. Nie. On radšej chodil po dvore a
         oboznamoval sa so všetkými čížikovskými kuriatkami, húskami, kačičkami. Vedel všetky
         hniezda, kde vajcia nesú, či v humne, či na povale, či na šope. Vedel, ktorý kohútik
         kikiríka, ktorý ešte nie a kedy asi počne. Keď sa krava otelila, bol prvý, čo to zvedel a
         hneď i hlásil, že je teliatko celá mať, veľké, žlté, s bielymi fľakmi a ružovým pyskom.
         Držal holuby. Každý mesiac staval a opravoval holubínce. Nezabudol ani na chlievy, keď sa
         odtrhla z nich nejaká doska, ani na hrable, keď sa z nich vylomil zub. Napravil i gracu,
         motyku, sekeru, keď sa upotrebením vykývali.
Stavanie a opravovanie neškodilo jeho mužskosti, ale pomáhal napríklad tĺcť zemiaky s
         burgyňou a otrubami pre mašurky. Maminka ani nemusela povedať: „Nože, syn môj, hoď tej
         domácej hávedi niečo.“ Sám sa domyslel. Nabral zrna do vrecák, rozsypal a volal: „Pípípípí,
         cipacipacipa“ alebo „kačkačkač, taštaštaš“, alebo „balibalibali, šulašulašula.“ Aj ho
         všetko znalo. Hneď sa zbehlo okolo neho. Keď bol medzi hydinou svár, on vyrovnával spory
         medzi silnejším a slabším, chrániac vždy slabšieho.
Slovom, Kvirín Čížik, ako sa ukazovalo, bol súcim za ženu pre dievča, čo hľadá muža,
         ktorý by jej vždy sedel na sukni. Jeho túžbou i bolo stať sa takým gazdom pri bôčku
         gazdinej. Kedy-tedy zatúžil síce i za oraním, siatím, kosením, ale príjemnejšie mu bolo
         hrabať, kravy dojiť, štepiť, hriadky okopávať, chodníčky vydupávať medzi hriadkami,
         polievať, dívať sa, ako sa všetko zelenie a navidomoči rastie. Mrkvu ťahať, fazuľu alebo
         hrach oberať, kapustu tlačiť bolo jeho náruživosťou. Ledva sa udržal, aby piera nepáral,
         husi neštopal, pod kúdeľ si nesadol alebo hrach nečistil, ktorý chystali na obed a večeru.
Ale otcova túžba bola inakšia. Ten chcel mať zo syna človeka učeného, ktorý vie latinské
         slová miešať do reči ako farár, a vie, čo to znamená, keď píšu, že sa východná otázka
[
24
]
zamotáva, čo je to tá anglogermánska politika
[
25
]
atď.
Kvirín Čížik na naliehanie otcovo musel odísť do stoličného mesta k daňovému úradu za
         pisára či za akéhosi oficiála, aby uplatnil svoje školské vedomosti, ktoré si nadobudol v
         školách.
Za oficiála!
V daňovom úrade!
Pre Kvirína Čížika!
Páni! Ja si myslím, že je to horšie ako kradnúť a mať strach, že ťa dochytia. To je
         horšie, ako les rúbať a stále si myslieť: „No, teraz ma ten strom prikvačí.“ Oficiálom byť
         je vec hrozná.
Len si predstavme. Človek sedí na rozheganej úradnej stoličke a píše, alebo stojí pri
         vysočižnom stolíku so šikmým vrchom a ráta. Koľko sa tých písmen od rána do večera napíše,
         koľko tých číslic naráta. A to všetko za mizerných dvadsať zlatých mesačne. Ešte by azda
         odľahlo, keby písal na lakovanom alebo politúrovanom stolíku. Ale nie! Stôl je nie ani len
         remeňom obtiahnutý. Akási stará lepenka je pribitá naň. Na všetkých uhloch trčí dovysoka,
         odškeruje sa, akoby rozkladala, kto všetko už na nej písal a čo všetko prelietlo hlavami
         úbohých oficiálov. Medzi atramentovými škvrnami kde-tu úradná pečiatka, monogramy,
         prilepená marka, tužkou počarbané veľké i malé písmená, kvetinky, miliónové sumy, mená,
         ružovou tinktúrou napísané vyznanie lásky: „Oh, Irma drahá, milovaná!“ Hneď pod tým:
         „Eulália, ty si neverná!“ Krvácajúce, prebodnuté srdcia s červenými kvapkami. „Uzavretie
         číslo 2527“, „30, odstavec 4, lit. a, odsek 2“.
Ale to by ešte nebolo nič, keby bola pred tebou plná slivovicová fľaša. Tú držali
         kontrolór s pokladníkom v skrini. Pred Kvirínom boli len prázdne, vlastne jedna plná, i tá
         slúžila za kalamár. Namiesto toho bolo tu plno mosadzných svietnikov a hromady
         rubrikovaných, slnečným svetlom opálených hárkov. V týchto si mohol preberať, keď smútil.
         Ostatne, ak chcel hľadieť, mal tu i holené i neoholené, tučné i chudé, červené i bledé
         tváre úradníkov, ich poriadne i ligotavé kabáty s rozdratými i nerozdratými lakťami,
         nevysedené i vysedené pudlá nohavíc. Ak by sa mu chcelo voňať — mal tu zápach
         trigrajciarového dohánu. Ak chcel počuť — stálo mu k službám bafanie, smrkanie, kašľanie,
         odpľúvanie všetkých jeho kolegov. Jednoducho rečeno, ak je na povraze chodiť zle, pisárom
         byť v daňovom úrade je ešte horšie.
Nadovšetko pre nášho Kvirínka. Chudáčik. Dlho sa nevedel vpratať do svojho postavenia.
         Od žiaľu nijako nevedel pochopiť, že je sirotská vrchnosť nie osvietená, ale len blahorodá.
[
26
]
„I podžupan je z úradu len blahorodý,“ vysvetľoval mu kolega, tiež oficiál.
„I podžupan?“ zadivil sa Čížik.
„Pravda.“
„A toto, prosím, hneď od vrchu písať?“
„Hneď.“
„A tieto mená tak, ako sú?“
„Hej.“
„A toto?“
„Hej.“
Kolega sa odvrátil a Čížik zase len zle popísal. Sirotskú vrchnosť nazval na obálke
         urodzenou, podžupana veľkomožným, mená nenapísal tak, ako sú. Všetko od žiaľu za domom a
         malým gazdovstvom.
Chyby, čo robil, bolo to najhoršie, a úsmev kolegov, že sa vždy spytuje a nič nevie,
         najneznesiteľnejšie. To bol ten strach zlodejov, ktorý sa bojí, že ho dochytia pri krádeži
         a strach drevorubača, že padajúci strom ho konármi zachytí a zničí. Už sa ani neopytoval.
         Cítil sa opusteným od všetkých a samotným i medzi toľkými pisármi.
Dosť ľahko by bol upadol do ťažkomyseľnosti, keby mu nebola prišla na um jedného rána
         spásonosná myšlienka.
Vyšiel práve do úradu a videl, ako sa na chodníku hrajú dve šteňatá. Tučné, nemotorné
         šli na seba packami, podchvíľou sa prevrátilo tu jedno, tu druhé, otrčilo všetky štyri do
         povetria, horko-ťažko sa zviechalo a s vyplazeným jazýčkom počalo bežať, hompáľajúc dlhými
         ušami, druhé za ním, kým ho nedohonilo, a hra počala znova. Boli to dve strakavé vyžly.
— Keby som si tak zadovážil psíčka, — pomyslel si Kvirín, obzerajúc a tešiac sa v hre
         vyžliat. Chcelo sa mu pohladiť obidvoch psíkov, ale tí boli zabratí do svojej zábavy a na
         jeho „psskanie“ nič nedali, hoci i jeden i druhý nadvihol uši a pohľadeli na chvíľku
         svojimi veselými očkami na pisára. Čížik sa usmial od radostnej myšlienky… Bolo by to
         naozaj krásne. Naučil by ho skákať. Taká vyžla sa chytro učí… Povedal by: „hop!“ a aj stôl
         by preskočila… Ukázal by na posteľ a povedal by: „kuš!“ už by si ľahla do postele. Stratil
         by ručník a povedal by: „šuch!“ — pes by ho našiel. Položil by som na ňufák kúštik cukru a
         nezožral by ho, kým by nepovedal: „chňap!“ Alebo by mu rozkázal: „tancuj!“ — vrtel by sa
         okolo svojho chvosta… A čo ešte?… Povedal by: „umri!“, a ležal by ako zdochlina, kým by mu
         nepovedal: „auf!“… Aká by to bola radosť! Nech ma čert vezme, kúpim si psa, vyžlu. Nemáš
         kamaráta, každý ti je cudzí, si samučičký sám… So psom bude veselšie… Pôjdem tak po ulici a
         pri mne by kráčala taká mladá vyžla. Držal by ju na retiazke… U Fakelmanna dostanem lacnú
         retiazku… Pes by utekal, ja by som ho stiahol… Chcel by oňuchať susednú dogu, stĺp alebo
         múr, rožný kameň, zase by som ho stiahol. Alebo nie: Pustil by ho a retiazka by pritom
         štrngala: štrnk, štrnk, štrnk, ako nejaký oficír…
Čížik zdvihol jednu nohu, potom druhú a pozrel si na podošvy. Vydržia ešte i dva
         mesiace, ustálil v duchu. Potom si pobabral pod bradou… Ani mašličky nebudem potrebovať… A
         konečne, čože môže také šteňa stáť. Dve-tri zlatky, no, keď päť zlatých… Keď mu plat
         povýšia, kúpi si ešte pár kačíc, kureniec, vystaví si malý kurín a bude ako doma. Až sa
         ožení, bude i krava, možno i koník…
Len-len, že nepomyslel i na otcovu smrť a jeho majetok.
Hneď v ten deň pristúpil k uskutočneniu svojho predsavzatia.
Najprv obrátil sa k svojmu kolegovi o poradu.
Mohol, to nebol úradný akt.
„Pán Radostný,“ začal zaliečavo a poklopal ho ľahko po pleci.
Pán Radostný sa vzpriamil, zvraštil tvár a pozrel neláskavo na Čížika.
„Čo je zase? Sto ráz som vám povedal, že je sirotská len blahorodá, i podžupan.“
„Ale veď nie sirotská, ani podžupan. Rád by som sa s vami poradil. Chcel by som kúpiť
         psa. Neporadili by ste mi, kde?“
„A čo som ja šinter?… Aby som mu poradil psa!“
Pán Radostný sa zasmial. „Ostatne,“ doložil, „druhý raz ma neklopte po pleci, keď
         píšem.“
Kontrolór počul rozhovor a priblížil sa.
„Čo to chcete, pán Čížik?“ opýtal sa. „Radostného nesmiete veru poklopkávať po pleci. On
         je nie Radostný, ako druhý Radostný, on je Radostný de eadem.
[
27
]
Viete, zeman. Čo ste chceli, od neho?“
„Ale, rád by som kúpil psa,“ počal Čížik, povstanúc zo stoličky. „Otec bude mať mena,“
         zaluhal, „rád by som sa mu zavďačil.“
Kontrolór bol dosť nadutý pán, ale keď si uhol zo spoločnej slivovice s kasírom, bol
         veselý, dobrosrdečný, prístupný a blahosklonný. Nahol sa k Čížikovi a teraz ho on poklopal
         po pleci. Vidno bolo, že je dobrej vôle.
„Ak chcete, predám vám svojho Taraja. Čistá vyžla
[
28
]
s čiernou hlavou, s brnavými fľakmi na bielej srsti. Ešte mladá, pol druha
         roka, rodokmeň, jej mať dostala zlatý metál na výstave.“
Čížik sa zaradoval, ale hneď i zarmútil. Od radosti zdvihol hlavu a pozrel rozšírenými
         ústami na kontrolóra, od smútku sa nahrbil a položiac si ruky na žalúdok, zošpúlil ústa a
         riekol:
„Zlatá, medaila… Rodokmeň… To bude pes de eadem… Nejaký aristokrat. Drahý. Iste drahý.“
„Dvadsať zlatých.“
„Ťúú.“
„Aj to len ako vám.“
„Drahý pes, urodzený pán kontrolór.“
„Azda ho len nedám za piatku. Čistokrvná vyžla. ,Cimmerrajn.‘ Tri zlatky ma stáli len
         patróny, čo som vypálil nad ňou, aby sa nebála.“
„Ráčte prijať desať zlatých na splátky, urodzený pane.“
„Netárajte,“ nahneval sa urodzený pán. „A výťah ekvivalentu mestskej banky je už
         hotový,“ prešiel na suchý, úradný tón. „Musí byť dva razy odpísaný a čisto, absolútne
         čisto. Žiadne čarbaniny, škrabaniny, machule. Rozumiete?“
„Áno, prosím.“
Kontrolór sa obrátil a odišiel k svojmu stolíku. Tu prevrátil stranu rubrikovanej knihy
         a počal čosi rátať od vrchu.
— „Ďuro Kvačka, Zuzana Kvačka… Päťdesiat a tridsať osemdesiat… Depozit… Keby som tak
         predal toho psa za dvadsať zlatých, mal by zisku — za tri zlatky som ho kúpil — celých
         sedemnásť zlatých. To by stačilo na borovičku i na celý rok… Ale pes je hodný i tridsať.“
Čížik si tiež pomyslel svoje. Ono vyžla je pekný pes, ale dvadsať zlatých! To je hromada
         peňazí! Celý môj mesačný plat… I keď by od otca niečo vydriapal… Desať by mu dal, ale
         dvadsať je veľa.
Večer o pol šiestej, keď sa rozchádzali úradníci a Čížik pomohol kontrolórovi obliecť
         zvrchník, oslovil ho kontrolór:
„Za osemnásť, na splátky, pán Čížik.“
„Pätnásť, pán urodzený.“
„Teda sedemnásť, na štyrizlatkové splátky.“
„Šestnásť, na dvezlatkové.“
„Tak teda šestnásť a päťdesiat.“
„Dvezlatkové splátky?“
„Nie, aspoň tri.“
„Tých päťdesiat grajciarov by ste už mohli spustiť.“
„Tak dobre. Šestnásť a každý mesiac tri zlaté. Stojí?“
„Dobre.“
Čížik sa síce poškrabal za uchom a potom po hlave, ale s kontrolórom sa nemohol tak
         jednať, ako by sa bol s druhým jednal. Potom i tá česť, že bude mať psa od takého vysokého
         úradníka, mu zaväzovala ústa. Taká kúpa spojuje srdcia. Kontrolór bol veselý. Podal mu ruku
         a povedal:
„A večer príďte na pohár piva k Drozdovi. Zapijeme kúpu.“
Čížik sa hlboko poklonil.
* * *
Takto prišiel náš oficiál k psovi Tarajovi.
Poldruharočný, pekného, stredného vzrastu, štíhly, jagavý, s odseknutým chvostom,
         čiernym pyskom s malými fúzmi, ohromnými ušami, hnedobielymi fľakmi, ako jeho nedeľňajšie
         pepita nohavice. Krásny psík a teda zeman s predkami.
Prvý deň chodil veľmi opatrne po izbe. Roztržite sa díval do kútov a oňuchával podlahu.
         V jeho dobromyseľnej tvári videl Čížik akúsi starosť. Mal i vrásky medzi ušami.
„Čože ty toľko ňucháš, Tarajko, há?“ opytoval sa ho nežne.
„Chýbajú ti koberce. Hja, ja som nie kontrolór… A či hľadáš vankúšiky na diváne?… Či ma
         azda chceš zahanbiť? Ty, ty, ty figliar… A čo nezakývaš chvostom, keď ťa hladkám. Aký
         hrdý.“
Pes zostával chladným, nevšímavým. Neskočil na kolená, nehádzal hlavou a chvost mal ako
         prilepený. Iste to bol smútok za jeho bývalým gazdom. Zmena okolia, predmetov. Nostalgia.
Až na druhý deň zbadal Čížik, že pes bude hladný. Ponúkol ho mliekom. Vystrebal. Ponúkol
         ho chlebom — nechcel.
Kvirín sa zadivil.
„Tak teda. Chlieb ti je hlúpy. Ty gurmand.
[
29
]
Ty aristokrat. Žerieš len koláče, torty?… Haringa budeš?“
Hodil mu kus tejto solenej ryby. Táraj oňuchal a nechcel.
To Čížika len-len že nenahnevalo. Pes urazil v ňom ľudskú dôstojnosť. On, človek,
         inteligentná bytosť, môže večerať tieto znamenité ryby a pes pohŕda nimi.
„Ty rozmaznanec,“ zavolal na psa, „ja ťa naučím žrávať i chlieb i haringy. Teraz
         nedostaneš za tri dni nič, nič, nič.“
Pohrozil prstom.
Keď Kvirín Čížik povedal tri razy jedno za druhým „nič“ a k tomu sa i pohrozil, to vždy
         znamenalo voľačo. I teraz. Vyšiel znepokojený na ulicu a fúkal. Ťažký problém mal riešiť.
         Či psovi naozaj nedá za tri dni žrať a či by nebolo lepšie kúpiť mu zo dve safaládky. On
         sám mal radšej safaládky ako haringy, a keď jedol haringy, bol sám k sebe neúprimný. Robil
         to len z istých grajciarových dôvodov. Zviera, tvor úprimný, žerie len to, čo mu chutí. Čo
         človek! Ten je i slimáky i žaby, fajčí, pije víno, pivo, pálenku, až mu ide všetko nosom
         von… Len ľudia sú také prasce. Pes nie. Raz mu nechutí, nežerie. Za to ho trestať nemôžem.
Rozhodol sa, že safaládky kúpi. Cestou k údenárovi si spomenul, ako pes na jeho krik a
         hrozby stiahol uši a chvost zavrzol, pozerajúc múdrymi, smutnými očami na neho. Roznežnel
         sa ešte väčšmi a umienil si, že mu kúpi tri safaládky. Ak by mu to bolo moc, môže z nich
         jednu obetovať i sebe na dojedenie.
Neviem, či od safaládok, či od pánovho hnevu a hrozieb Taraj akoby sa bol spamätal. Na
         druhý deň, keď prišiel Čížik z úradu, ho pes neobyčajne dobre privítal. Skákal mu na prsia,
         vrtel sa, triasol celým zadkom, hľadal, čo by mu doniesol od samej radosti, kňučal a
         pískal, potom vbehol do izby, kde pri peci ležala krajková hlavnica, tú vzal do pysku,
         pomykal ňou a víťazoslávne niesol pánovi. Čížik sa hrozil, ale aby nepokazil psovi radosť,
         vyňal mu hlavnicu z papule a sám sa smejúc na celé ústa, počal ňou dráždiť psa:
„Dŕŕ, Taraj, dŕŕ… No, chyť, ak môžeš,“ a podušku tu strčil psovi pod ňufák, tu ju
         odchytil. „No, chyť, ty sprosták… No, chyť, ty hlupák, chyť… Ahá, nemôžeš, darebák. Dŕŕ,
         dŕŕ.“
Pes všelijako proboval zo všetkých strán. Vzopäl sa a oprel prednými labami o prsia
         pánove a chmátal za hlavnicou, potom sa počal vyhadzovať do vzduchu celým telom, ale zuby
         mu vždy klepli naprázdno. Srdil sa, pravda len tak očistom, hundral a štekal, a keď poduška
         bola privysoko a nohavice bližšie, chytil Čížika za nohavicu.
Nohavica je vec veľmi háklivá. Preto sa náš Kvirín naľakal. „Ale ho ideš! Ešte mi
         nohavicu rozdrapí,“ zakričal a udrel psa hlavnicou po hlave.
Pes chňapol do podušky.
„Hľadmeže! Nedá sa ani odstrašiť… Znamenitý pes… Ideš!… A nedá sa… Ale, choď už v
         čerty.“
Taraj nepustil. Musel pustiť Čížik, aby poduška neutrpela a nebol škandál v dome. Taraj
         podušku potriasol a odhodiac ju, pustil sa zase do pána. Čížik postavil pred seba stoličku.
         Nepomohlo. Pes ju obehol a ďalej dorážal na pána. Skočil na posteľ. Pes za ním. Proboval sa
         skryť za pec, už bol i pes za pecou. A stále len do nohavíc. Nakoniec sa vyvinula naháňačka
         po izbe okolo stola. Čížik, ktorý v behu zodvihol podušku, psa ešte väčšmi rozzúril.
         Štekajúc hnal sa za pánom. Čížik skákal ponad stôl, staval psovi do behu stoličky, ale pes
         ho hneď dohnal a Čížik s poduškou raz nevedel, kam sa podieť.
„Dosť už, Tarajko. Pst,“ prihovoril sa mu ledva dýchajúc, a pohladkal ho.
Pes potriasol odseknutým chvostom, prevalil sa hore nohami a bolo po paráde.
„Výborný pes. Neľutujem tých pár zlatých, znamenitý,“ šomral si uspokojený Čížik.
Pes celkom zdomácnel. Za týždeň sa už aj s dvorom oboznámil. Rozháňal vrabce a straky.
         Vyňuchal každú handru a prinášal ju do pitvora. Raz našiel Kvirín svoju vlastnú papuču na
         smetisku. Odvážil sa i na ulicu. Svojím milým, naivným chovaním získal si mnoho kamarátov
         medzi psami, okrem susednej dogy, ktorá opovrhovala ním. Každý pokus zblíženia sa k nej
         zamedzovala neodôvodneným vrčaním. Akiste bola aristokratickejšieho pôvodu a mala viac
         šľachetných predkov ako Taraj. I ľudia hľadeli za ním. Volávali ho, lákali, niekedy i
         cukríkom, hladkali ho a potľapkávali, škrabkali za ušami a do očí chválili. Človek by ani
         neveril, akým bol humoristom. Staré papuče ukladal do radu pod Čížikovým oknom. Sedliaci s
         hromžením odchádzali z kancelárie advokáta-suseda, lebo im vždy ktosi odniesol ťažký,
         zamastený klobúk spred dverí, kam si ho hodili, keď vošli k fiškálovi na poradu. Kto sa
         mohol ulakomiť v meste na tieto rodinné relikvie? Holohlaví sedliaci hľadali, kde mohli,
         hľadala celá rodina advokátova i sám advokát. Oznámili vec aj u richtára a klobúkov len
         nebolo a nebolo. Nikto nepomyslel na Taraja. Klobúky mu voňali a odnášal ich do humna a
         zarýval do slamy. Haringa nechcel, keď mu ho dával pán, ale na ulici zožral každý vecheť,
         ktorý mu potom trčal pod chvostom ako zástavka.
Sám Kvirín sa cítil pri veselom psovi omnoho lepšie. Túženie za domom, za cipkami,
         kačicami a morkami nebolo už také ostré. Ťahanie mrkvy a tlačenie kapusty si síce ešte
         neraz pripomenul, ale už len, keď prechádzal námestím počas trhu a videl predavačky so
         zeleninou alebo vozy s kapustou. Videlo sa mu, že si ho i ľudia väčšmi uctili ako predtým.
         Nebúchali sa do neho, ale ustupovali, keď videli pána so psom. Jedna Krikehájka
[
30
]
mu celkom vážne povedala: „Gnädiger Herr.“
[
31
]
Žobráci celkom na isté otŕčali svoje zarastené a chudé ruky. Mysleli si, že
         komu stačí na psa, ten dá i chudobným grajciarik-dva. Kvirín bol pyšný, že môže vyloviť
         medenák z vesty a dať. Veľmi ho tešilo, keď niekto s úľubou pozrel na mladú, veselú vyžlu
         alebo ju nahlas pochválil: „Ach, aký pekný psík.“ Doma, v jeho tmavej izbičke, tak príjemne
         bolo hašteriť sa s ním alebo si posedieť na diváne s dôvernou, milou psou hlavou na
         kolenách a hladkať ju v tichom, nikým nepočutom priateľskom rozhovore. Nepríde nikto k tebe
         pobesedovať, lebo nemôžeš ničím počastovať. Koláče, čo mamka pošle, sám zješ s Tarajkom.
         Sedí, sedí pri tebe, díva sa ti do úst, a keď nedávaš, počne hovoriť a hádzať hlavou, aby
         na seba upozornil, alebo prepchá ňufák popod tvoju pazuchu, oblizne jazykom ruku a ty sa
         podelíš s ním, ináče by ťa srdce bolelo, že nechávaš hladovať najvernejšieho svojho
         priateľa… Veru, otec je tvrdší. Na toho by si sa mohol dívať, ten by neprispel ani turákom.
         „Sám si rúb cestu,“ povie a odvráti sa… Nuž, chudák, opustený si. Nik sa ťa nezaujme. Pes,
         milé zviera, nerobí rozdiel (susedná doga je veľkomestská doga, to je inšie), pes ti je
         verný, priľne k tebe, vždy ťa pozná a nikdy nezradí. Aspoň teda s ním, keď sú už ľudia
         takí…
„Taraj, Tarajko! Poď sem!“ zavolal Čížik v jedno aprílové ráno.
Pes, kriviac sa v bokoch a trasúc chvostom, prišiel k nemu.
„No, čo, Taraj, pôjdeme pozrieť na trh?“
Súhlasil. Učupil sa, potom mu vyskočil na kolená a siloumocou ho chcel obliznúť.
„Teda pôjdeme.“
Vyšli.
Ráno bolo krásne. Hmla, ktorá ešte pred chvíľou bola v povetrí a plazila sa po zemi,
         vystúpila, potrhala sa vo výške a v kusoch tiahla k horám. Ukázalo sa viac belasých škvŕn,
         ktoré rástli. Zablyslo slnce. Mokrá dlažba počala už pomaly schnúť.
Čížik bol veselý. Sám nevedel, prečo mu od rána hučal v hlave pochod „Šumi Marica“
[
32
]
a teraz si ho pohvizdoval. Medzi prstami krútil tenkú paličku. Taraj tiež tak
         veselo skákal pred ním. Tu sa rozbehol, utekajúc akosi bokom, tu zastal v behu, obzrel sa
         na pána, akoby sa ho spytoval: „Tadiaľto?“ a keď bol istý, hodil hlavou a utekal ďalej. Tu
         zas našiel čosi, oňuchával a opätovne pozrel na pána s otázkou: „Môžem to vziať so sebou?“
         a keď Čížik povedal: „Fuj!“ nechával to ležať a bral sa trapom preč.
Prišli na trh. Taraj odbočil a zmizol v jednom šiatri. Čížik ponáhľal sa za ním. Pes
         totižto nebol juristom a nevedel ešte rozdiel medzi vlastným a cudzím. Neďaleko šiatra sa
         zastavil. Videl v ňom čosi. Čosi je všeličo. Toto čosi bolo pekné.
V šiatri, za utešenými údenými klobáskami, ružovou šunkou, tenkou paprikovanou slaninkou
         sedelo krásne dievča. Mohlo mať zo šestnásť rokov. Tvárička jemná, akejsi mliečnej belosti,
         len v lícach menšie-väčšie malinové fliačky, ako čoby na mliečnu hladinu nasypal niekto
         drobných ružových lupňov alebo nalial malinovej šťavy. Na pleciach prehodená čierna šatka.
         Na rukách tiež čierne, pletené rukavičky a červené zápästky. Zatiahnutá na čelo bledobelasá
         hodvábna šatôčka a na prsiach malinká kytka fialiek.
Taraj naťahoval krk. Voňali mu dlhé, vráskavé údené klobásky. Dievča ho hladkalo po
         hlave.
„Aký milý,“ prihováralo sa mu. „Chcel by si klobásky? Najprv povedz, ako sa voláš! Ako?…
         Keby si vedel hovoriť, povedal by si mi, však?… Počkaj, dám ti kus mastného… Na!“
Dievča zdvihlo sklený príklop, odrezalo kus šunky a ponúklo. Pes vzal jemne, bez
         pažravosti a pochutnával si.
„Ach, ty si fajnový, z ruky berieš, ako nejaký gavalier.“
— Prečo som si nevzal tú čiernu mašličku, — pomyslel si Čížik. — Táto je už obšúchaná a
         topánky mám tiež tie úradné — s príštipkami. Takto nemôžem predstúpiť. Škoda, a taká je
         pekná.
Obišiel šiator a zabočil ku promenáde, ktorá sa rozprestierala neďaleko tržišťa.
— Na budúci utorok sa lepšie oblečiem, — pokračoval v myšlienkach. — Musím ju osloviť…
         Dobré dievča… Ako hladkalo môjho psa… I šunky mu hodilo… Keby to mňa tak… Ale čo! Človeka
         tak nehladkajú nikdy…
Bol naozaj povďačný dievčaťu.
Pravda, ľudská vďačnosť je nie trvanlivá. Za týždeň skoro zabudol na dievča. Povýšili mu
         plat o desať zlatých. Táto radosť vytisla na chvíľku spomienku na aprílové ráno. Mal iné
         starosti. Chcel kúpiť pre Taraja obojok, pekný, červený, s plieškom na meno v prostriedku,
         ktoré malo byť v ňom vyryté. Aj kúpil tenkú oceľovú retiazku a od radosti, že sa mu kúpa
         podarila, zašiel k Drozdovi na pivo. Vypil dva poháriky. Veď je to len štrnásť grajciarov,
         dva rožky, spolu dvadsať, kelnerovi dva grajciare. Všetko dovedna dvadsaťdva. No, bože, na
         prvého a pri prvom povýšení platu!
Ako vravím, Čížik by bol skoro zabudol na dievčatko. Pes ho upozornil. Ten nevedel
         zabudnúť na šunku. Každé ráno odbehol na hodinku. V utorok a piatok vystával vždy dlhšie.
         Toto upozornilo nášho pisára. Vyšiel raz zase na tržiste. Pes bol už tam. Dievča ho láskalo
         a častovalo. Čížik si pripomenul, že je oholený, má čistý golierik, čiernu mašličku a
         topánky — tie bez príštipkov, neúradné. Smelo pristúpil k šiatru.
Dievča pozrelo na neho. Videl veľké, dobré oči pod belavými obrvami. Spod belasej
         šatôčky na hlave vykúkali jasné, ľanové prstienky vlasov. Čížikovi sa páčili.
„Rozkážete?“ spýtalo sa dievča dosť chladno a oprelo sa dlaňami o pult.
— Čože?! Tá šušle? — zarazil sa Čížik. — Niečo by som si i kúpil, — myslel si. — Čo
         takého?… Keby nešušlala, kúpil by i dvadsať dekov šunky. Ale takto… Ona šušle… „Prosím si
         slaninky za šesták,“ povedal po krátkom uvažovaní.
Dievča odhrnulo šatku z líc a brady. Vzalo nôž, aby ukrojilo slaninky.
— Á, ľaľa, ľaľa. Veď tá má jamku v briadke… Aké je to krásne, taká jamka, — začudoval sa
         v myšlienkach. — Ach, a ja za šesták kupujem… Už odrezala… Ako napraviť?
Dievča zabalilo slaninku.
„A teraz pre mňa niečo, slečna… Čože by ste mi odporúčali?“
Zavrzol paličku pod pazuchu a rozhľadel sa s úsmevom po vyložených veciach.
„I slaninka je znamenitá. Ale máme práve dnes čerstvý svinský syr.
[
33
]
Máme i šunku. Údené klobásky. Tu je saláma. Čo rozkážete?“
„Tak svinského syra.“
„Koľko?“
„Vzal by i celý, ak máte menšej formy.“
„Áno. Takúto?“
Ukázala na jeden.
„Bude… Dnes máme neobyčajne pekný čas,“ počal mimoobchodný hovor, vyťahujúc tobolku.
„Áno… Rozkážete obviazať špagátom?“ vrátilo sa dievča k obchodnému hovoru.
„Načo?… Hmla sa rozptýlila,“ nadpriadal zase on.
„Pohodlnejšie sa nesie,“ odpovedala.
„Čo? Hmla?“
„Nie. Syr… A či si pošlete preň?“
„Pre čo?“
„Pre syr.“
„Á! Taraj! A ty čo robíš tuná?“ zakričal odrazu Čížik, ako čoby nebol vedel, že je pes
         tam. Taraj vytrčil hlavu spod obrusa a vopchal si hlavu medzi Čížikove kolená. „Ako len
         prišiel sem?… Ideš ty spod toho stola! Marš!“
Psovi sa nechcelo von.
„Ako sa mu páči u vás. Iste je tu nie po prvý raz. Každé ráno mi zmizne. Ideš, ty
         bezočivec. Ideš!“
Čížik ťahal paličku spod pazuchy.
„Nechajte ho,“ poprosilo dievča. „Taký milý je. My sa tak dobre zabávame.“
Dievčatko sa usmialo a pozrelo na Čížika.
Smiať sa vie každý, ale smiech a smiech je nie jedno. Niekto, keď sa smeje, je, možno
         povedať, odporným. Napríklad Radostný, keď hovorí: „Z úradu je i podžupan len blahorodý.“
         Alebo napríklad, keď tak pýtaš na zmenôčku peniaze, a úradník ti povie: „Nemožno, milý
         pane,“ a usmeje sa pritom… To sú odporné veci. Dievčatko, ktoré sa Čížikovi usmialo,
         usmialo sa veľmi príjemne. V jej bielo-malinových lícach zjavili sa ešte dve jamky. V
         briadke jedna, v lícach dve. Bože môj! Tri jamky. To bolo pre Čížikovo srdce mnoho. Odrazu
         sa mu zažiadalo dotknúť sa hoci len jedným prstom tých jamôk, a keď nie všetkých troch,
         aspoň jednej z nich.
„Teda sa vám páči?“ opýtal sa.
„Veľmi. A taký umný je. Ako krásne vie labku podať. Pozrite… Čučko, čučko,“ obrátila sa
         k psovi, „a ani neviem, ako sa volá,“ fľochla na Čížika. „Musíte mi povedať… Taraj?… Teda,
         Tarajko, pst, pst,“ pohrozila mu.
Taraj si sadol a pozrel na dievča.
„Labku,“ rozkázala.
Taraj podal.
„Druhú.“
Pes podal.
„Vidíte, to som ho ja naučila. Veľmi umný psík. Rada by som mala takého.“
— Výborné dievčatko, — ustálil Čížik, — učí ho labu podávať. Keby som sa jej ja vedel
         tak zapáčiť… Keby som ja tak mohol tu sedieť a podávať labky… Ponúknem, aby si ho vzala… I
         tak ho nevezme.
„Slečna, ak chcete, ja vám ho dám.“
„Ach to nie. Až budem paňou svojej vôle, kúpim si takého.“
„To bude o rok, možno včaššie. Vydáte sa.“
Dievča zvážnelo.
„Kdeže mne, chudobnému dievčaťu, vydať sa.“
Tu náš Čížik urobil kratuškú pauzu a potom povedal: „Veď ste pekná, a to je hlavné vaše
         bohatstvo.“
Dievča sa začervenalo. Počalo hladkať psa.
„Teda, keď sa vydáte,“ pokračoval Čížik, „smelo reflektujte na môjho Taraja. Vďačne vám
         ho dám… Ale už musím do úradu.“
Podal jej ruku a povedal svoje meno.
„Kvirín Čížik.“
„Mária Dukátová.“
„Môžem povedať do videnia?“
„Každý utorok a piatok som tu.“
„Teda do videnia.“
Stisol jej ešte raz ruku a zahľadiac sa do jej očí, odišiel i s Tarajom. Ale pes sa
         musel domov vrátiť, lebo do úradu len väčší páni mohli chodiť so psami, od kontrolóra hore,
         — oficiálom, praktikantom to nebolo dovolené. Taraj to vedel a na rozkaz pánov sa bez
         protivenia vrátil. Pri údenárskom šiatri sa jednako zastavil a pohľadel na Marienku, sadnúc
         si. Tá ho ešte s väčšou láskavosťou prijala. Sklonila hlavu k jeho veľkým ušiam, pohladkala
         ho nežne po jagavej srsti a povedala mu:
„Ty môj milý, radostný.“
* * *
Nevyznám sa veľmi vo francúzskej zdvorilosti, ale myslím, že Čížik v toto ráno bol veľmi
         kaľavný. Po druhý raz vidieť také dievča a po prvý raz takto sa s ním rozprávať, naozaj
         myslím, že je to kaľavnosť. A ešte keď pomyslíme, že Čížik nikdy nechodil do salónov! Ako
         si to možno vysvetliť?
Celkom jednoducho. Zaľúbil sa.
Ach, láska, láska! Nikoho neobídeš v tomto živote, len tvoje tečenie je rozličné. Raz
         vhupneš do srdca neočakávane ako vodopád, raz sa pomaly vkrádaš. Raz búriš a rúcaš všetky
         prekážky, čo sú ti v ceste, raz tíško tečieš a vinieš sa okolo prekážok, ako voda okolo
         skaly, čo z nej trčí a iba šumíš, keď sa jej vyhýbaš… Neobišla si ani Kvirína Čížika. Padla
         si do jeho srdca, neočakávane, odrazu a pohýbala všetky jeho myšlienky a city… Lebo, čo v
         ten deň robil náš Kvirín, to nebol on, to bola láska.
Keď prišiel domov, vyňal zrkadielce a prilepil si anglický fľajstrík na bradu, aby
         nebolo vidno vriedka. Vyňal nožničky a počal si obstrihávať nechty. Pritom myslel na budúci
         utorok a spieval:
Ej, Marienča, Marienča!
Ej, si ty len za dievča!
Keď bol s nechtami hotový, počal sa prechádzať po izbe. Nakoniec zastal pri obloku a
         zadíval sa na dvor. Zase mu prišlo na um čosi, a on, búchajúc do taktu na oblok, opäť
         spustil:
Ej, Marienča, Marienča!
Ej, si ty len za dievča!
Na dvore nebolo nič vidno. Prešiel k peci. Oprel sa o ňu. Zabúchal nohou o podlahu a
         znovu sa rozkričal:
Ej, Marienča, Marienča!
Marienčatko moje!
Čo to bolo, ak nie láska? Nedá sa povedať, že to bola len dobrá nálada. Veď i na psa,
         ktorý to citové rozvlnenie zavinil, celkom zabudol. Ktosi — my vieme kto — mu počal zo
         srdca Taraja vytískať. Taraj nedbal. Nebol žiarlivý. Utiahol sa pod posteľ a driemal.
         Kedy-tedy podivne zaštekal a laby mu trhalo. Snívalo sa mu, že beží. Pán i pozrel na neho,
         ale si neuvedomil, čo sa môže Tarajovi snívať. On tiež sníval a po celý večer, ako čo by zo
         sna, z času na čas zahúdol pieseň:
Ej, Marienča, Marienča!
Ej, si ty len za dievča!
Rozumie sa, že tohoto dňa každý utorok a piatok chodil na trh, k známemu šiatru, k
         Marienke, a ako kedysi doma medzi hriadkami, teraz tu medzi jeho srdcom a Marienkiným
         vydupával si čo deň určitejší chodníček. Dievčatko sa stávalo dôvernejším. Dôkazom toho
         bolo, že nielen z údených klobások, zo šunky a svinského syra dávalo väčšie porcie, ale aj
         z úsmevov a pohľadov. Veľmi jej imponoval pán so psom. Daňový úradník. Tento nebol taký ako
         druhí. Tí sa len smejú a smejú a iné nič. I pochvália ju, nemožno tajiť, lenže nie tak, ako
         pán Čížik. Jeho chvála akosi krajšie znie. Z nej vraví srdce a dotýka sa srdca. Keď už
         porovnať, tamtí sú vrabce a tento slávik.
Stávalo sa často, že keď sa Kvirín obliekol a pričesal, zaklepala domáca pani na dvere a
         vošla do izby s dobrým ránom a dvoma balíkmi v ruke.
„Od slečny Dukátovej,“ hovorila. „Ten väčší balík pre vás, ten menší pre Taraja.“ Pritom
         sa dobrosrdečne usmievala a kývala hlavou. — Viem, čo je v balíkoch, — hovoril jej úsmev, —
         a viem, čo to znamená. „Dobrý apetít i vám i Tarajovi,“ zavinšovala.
V jednom balíku videl Kvirín krájané, dve jaterničky, dlhý kus klobásky a v druhom bola
         šunková kosť, teľacie stehno a hromada koštiaľov a koží.
„Veď je to všetko pre človeka,“ hovorieval Čížik domácej ktorá zvedavo pozerala na obsah
         balíkov.
„Kosti nepohryziete,“ objasnila.
„Tak jednu jaterničku vám, i túto klobásku, i z tohoto troška. Nech sa páči,“ ponúkal
         domácu, aby bolo pre všetkých troch… „No, Taraj, to bude hostina.“
Táraj to už vedel. Zdvihol ňufák a idúc za pánom, ňuchal v povetrí.
Veru takých raňajok ani doma nemával a ani Taraj, kým bol u kontrolóra, ani domáca, kým
         mávala iného nájomníka. Domáca sa obyčajne hneď i odmenila duplovanou porciou kávy. V jej
         očiach narástol Kvirín aspoň na kontrolóra a mala ešte väčšiu starosť i o pána Čížika i o
         jeho psa Taraja.
Čo bolo ale najhlavnejšie pri týchto raňajkách, to bolo to, že tieto raňajky boli už
         celkom istým dôkazom, skoro by som povedal vyznaním lásky.
Najprv sa dlho stretávali len v šiatri, keď boli trhy, neskoršie i mimo šiatra a mimo
         trhu vo dne, o pol druha mesiaca i na mraku, potom večer, potom až o deviatej, keď už bola
         tma. A tu sa raz stalo, že pod voňavým agátom, pri samom pni stromu, kde bola najhustejšia
         tma, po prvý raz bozkal Čížik Marienku. Chytil ju okolo pása a držal pritisnutú k sebe.
         Nechcel ju pustiť. Sám pán boh vie, či by sa boli vôbec rozišli, keby sa nebola Marienka
         naľakala. Čosi zašuchotalo a na chodníku v mesačnom svetle išiel vysoký, tučný muž.
„Báčik,“ zašepkala Marienka v strachu.
„Pst! Ani hnúť!“ šeptal Kvirín.
Tučný muž šiel pomaly, a ako kráčal, vesloval vo vzduchu hrubou palicou. Pozeral do tmy,
         práve pod gaštan, kde stáli ako skamenelí. Marienka skoro zhíkla, keď videla, že sa báčik
         obracia na pravú stranu a chce prejsť dvierkami do mestského sadu. Tento chodníček viedol
         práve popod gaštan a amen, ak ich tam nájde, ak sa pustí ňou. Na šťastie Taraj sedel pred
         dvierkami a zavrčal.
„Ach, ty obluda,“ bolo počuť a báčik odkeroval naľavo.
„Milý Tarajko, zachránil si nás,“ zavzdychla Marienka, keď báčik zmizol v tme
         náprotivného chodníka. A po chvíli dodala:
„Zajtra nebuďte doma. Báčik iste príde k vám s bakuľou.“
„Ale veď nás nevidel.“
„Videl, videl, sem sa díval, len pes ho odstrašil. Nebuďte doma. Prísny človek.“
Len tak zbežne, chladno mu podala ruku a odišla. Čížik druhými dviercami tiež.
Keď šiel domov, cítil, aké má srdce ťažké. Doma od ťažoby si hneď ľahol a rozmýšľal, že
         sa vždy nájde niekto, čo čistý prameň zakalí… Skočí taká ropucha do neho a už je zmútený…
         Keď nás i nevidel, taká stará vyžla vyňuchá všetko. Treba si dať pozor… Báčik príde s
         bakuľou… Bude robiť spravedlnosť, súd… Budem súdený, že zvádzam dievčatá… Aké zvádzanie? Ja
         to myslím poctivo…
Sadol si na posteli a sám sebe sa zadušil:
„Na môj dušu, poctivo.“
Odrazu sa strhol. Dvere sa otvorili a vpálil Taraj. Upachtený, s visiacim jazykom
         vyskočil na diván, potom dolu z divána, na fotel, zase dolu, obehol zo tri razy stolík a
         skočil do postele, pískajúc od radosti počal sa pánovi zaliečať, lízať mu ruku a po chvíli
         zas hrýzol mu lakeť, až ho Čížik poškrabal za uchom. Blažený utíšil sa a položil sa pánovi
         s hlavou a prednými labkami do lona.
„Báčik príde s bakuľou,“ ponosoval sa mu Čížik. „Zle bude s nami, Tarajko.“
Pes zavrčal.
„Ty ma obrániš, vravíš, no dobre… Ty tiež máš rád Marienku… Nedáme sa…“
A hladiac ho po chrbte, tľapkajúc po stehne, hovoril sám sebe:
„Dnes nás už raz obránil, ale možno i zradil. Báčik-údenár ho iste poznal… Keď nie nás,
         psa iste…“
Potom sa utíšil, keď si objasnil, že je pán nie vždy tam, kde jeho pes.
Taraj v tú noc spal u nôh pána na posteli. Čížikovi sa prisnilo s bakuľou. Strhol sa zo
         sna. Zapálil sviečku, a vidiac psa, sa uspokojil. Pes sa tiež zobudil, otvoril oči,
         pohľadel na pána, čo bude, pohovorili jeden s druhým a zase zaspali.
„Duša verná,“ bľabotal z polosna Čížik. Nevedno, či sa to vzťahovalo na Marienku, či na
         Taraja. Taraj si zhlboka vzdychol, zdĺhavo odfúkol a v izbičke zavládla tíšina. Ani len
         dýchania nebolo počuť.
* * *
Bakuľa vystala. Čížik odišiel síce včaššie z domu a chytro kráčal, kým ho nezastavila
         tabuľka s maďarskou korunou a na nej nápis: „Maďarsko-kráľovský daňový úrad“, čo visel nad
         veľkou tmavou bránou s vyrýpanými žabicami na dvore a jarčekom naprostriedku cez vchod.
         Cestou sa nič nestalo, ani v úrade, ani doma. Báčik neprišiel.
Po krátkom čase, keď hroziaca tôňa báčika zašla, počali sa i balíky i bozky pod stromom
         opätovať. Čím viac bozkov, tým boli balíky väčšie a v utorok a piatok trhy milšie,
         rozhovory dlhšie. V jedno ráno kontrolór ostentatívne vytiahol hodinky, keď vošiel Kvirín
         do úradu. Nič nepovedal, lebo bol veselý od borovičky, ale predsa to bolo memento a Kvirín
         si dal pozor. Bol síce dobre zapísaný u kontrolóra. Kúpil od neho psa. Splátky dodržiaval a
         pána Radostného de eadem sa už na nič nemusel opytovať, vyznal sa v svojej práci a konal ju
         dobre. Keď sa zavďačil svojmu predstavenému malou šunkou, rozumie sa, že pomocou Marienky,
         stal sa v očiach kontrolórových usilovným, pilným, svedomitým, len-len že nie výtečným
         úradníkom.
Raz sa stala skoro galiba. Hneď po raňajších balíkoch vrútil sa jedno ráno do izby
         vysoký, širokoplecí, svalnatý muž, tučnej, červenej tvári, s krkom ako peň, s nohami ako
         kláty a rukami ako spodné dubové konáre. Mal na sebe krátky biely kabátik so žltými
         gombičkami a hrdzavými škvrnami, bielu zásteru, pri boku sa mu opálala ocieľka. Okrúhlou
         tvárou mu tiekol pot. Fučal.
„Fuj,“ zakričal a ani nepozdravil zadiveného Čížika, „hodinu naháňam vášho psa. Ukradol
         mi šunku. Nechcem cigániť, najkrajšiu moju šunku, len čo vyšla z kotla… Nech sa prepadnem,
         ledva dýcham. Fuj! Ako čoby ma z vody vytiahli, tak sa potím.“
Utrel si dlaňou tvár a frkol mokrou rukou. Hodil sa na nepostlanú posteľ a vydychoval,
         hovoriac hlasno, ako čoby volal na sto krokov:
„Mršina pes… Celú šunku uchytí… Väčšiu ako on sám… Nepoviem, keby klobásu, retiazku
         safaládok alebo virštlí, ale celú šunku… A šikovný je to pes… Doháňam vám ho, a keď vám ju
         nepustil… A smelý… Šiel mu naproti cukrár s kalichom mrveného cukru a či čo to bolo a chce
         ho pristaviť. Či ho nepodrazil? Vidím len zvaleného bieleho mládenca, kalich vypustil, ten
         sa rozbil a mrvený cukor rozsypaný v prachu a blate. Pes, pravda, uháňa… I cukrár vám
         donesie účet… Ako besný letí — so šunkou. Ide proti nemu ženička, stará, drobná tvár —
         suchá slivka. Ťahá za ruku tučného chlapca, s veľkým klobúkom na hlave, v košielke, v
         krátkych plátenných nohaviciach, ktoré držal jeden súkenný tráčik. Volám na nich:
         ,Pristavte ho, pristavte!‘ Iba keď sú obidvaja hore nohami. I tých podrazil… Ani keď ho
         Suchý opálil polenom, nepustil… Prekliaty šikovný a smelý pes… Ale keby ju i pustil, ktože
         bude takú šunku jesť.“
Údenár si odpľul na prostred izby.
„Ja, že je to kontrolórov, a ten vraví, že ho predal vám. Prišiel som si pre peniaze…
         Šunka bola veľká, nie tučná. Nechcem vám ju veľmi zarátať, ale šesť zlatých bola hodna.
         Nech sa prepadnem, šesť zlatých najmenej.“
Čížik zdrevenel od ľaku.
„To nebol môj pes,“ odrezal.
„Čerta nie váš… Veď ho vari poznám. Vyžla s čiernou hlavou.“
„Takých je veľa.“
„Počujte, nerobte komédie, lebo hneď a zaraz idem k súdu.“
Mäsiar udrel päsťou o pelasť postele.
„Vŕŕ, vŕŕ,“ bolo počuť pod posteľou.
„A veď je pes tu,“ zaradoval sa Čížik. „Akože mohol behať so šunkou, keď je tu?… Poď,
         Taraj, von!… Ak spáchal hriech, nevyjde, ak je nevinný, vyjde… A kedy sa to stalo, prosím
         vás?“ opýtal sa Kvirín.
„Tak pred hodinou.“
„Čo tú šunku vzal?“
„Hej.“
„A ako dlho ste ho naháňali?“
„Dobrú polhodinu.“
„Bola tá šunka s kosťou?“
„Pravdaže.“
„No tak vidíte. Ten pes ju za ten čas, čo ste tu, zožrať nemohol, a keby ju bol zožral,
         šunkovú kosť pohrýzť nestačil. Ale nech vyjde pravda na svetlo. Ak je nejaká kosť pod
         posteľou, alebo čo len mastný fliačik, zaplatím bez reptania… Taraj, poď!“
Taraj sa štvornožky vyškriabal spod postele.
„Nevinný,“ jasal Čížik. „Ani sa neoblizuje… Nuž, povedzte mu do očí, že kradol. To sú
         predsa celkom nevinné oči.“
Údenár pozrel pod posteľ a Čížik za ním. Pod posteľou nebolo ani fliačka, ani
         koštialika. Taraj bol naozaj nevinný.
„No, vidíte.“
„Tak to musela byť iná obluda,“ zašomral údenár… „Ja tú Marienu zbijem. Nedá pozor, a čo
         raz menší zárobok na trhu v šiatri… Čia to len mohla byť vyžla? Vyžla to bola, s čiernou
         hlavou, celkom takáto. Odprisahal by človek.“
Čížika zarazilo meno Mariena, potom trh a šiator.
„Aká Mariena?“ opýtal sa mimovoľne.
„Ale, to je moja predavačka. Ja som jej báčik.“
— Báčik s bakuľou, — zhrozil sa v duchu Kvirín a prebehlo mu mysľou, či má ešte šesť
         zlatých. Nevedel v tejto chvíli určite, či by peniaze vedel gavaliersky vysoliť, len aby sa
         Marienke nič nestalo, ale to iste vedel, že ak ich vysolí, mnoho mu vo vrecku nezostane,
         možno nič.
„Čia len mohla byť tá potvora?“ nevedel sa uspokojiť údenár, „akurát taká, ako táto.“
„Nelámte si hlavu,“ vpadol mu do hlasitého rozmýšľania Čížik. „Ak ma máte podozrievať,
         radšej vám ju zaplatím. Ale na ráty. Teraz tri a na prvého ostatok.“
„To zase nie. Vidím, že je váš pes nevinný. Prijať nemôžem“ zaprotestoval údenár, a
         skúmavo pozrel na Kvirína. Pohľad bol dlhý a Kvirín sa počal zle cítiť.
„Tomu nerozumiem,“ pokračoval údenár. „Prečo by ste vy platili za iného? Škodu spraví
         bohvie aké psisko a vy ste hotový platiť. Hneď tu bude i cukrár i žena s chlapcom a budú
         žiadať odškodné. Ako vy prídete, pán môj drahý, k tomu?“
Čížik sa nemohol vymotať. Vyšiel s pravdou von, že to preto, lebo by mu bolo ľúto
         dievčaťa, ak by ho mali ubiť pre jednu šesťzlatkovú šunku. On u slečny stále kupuje údeniny
         a vždy ho tak krásne a dobre obslúži. Ak urobila škodu svojou nepozornosťou, on zaplatí.
„Á, tak… Krásne a dobre obslúži… Teda vy ste to ten pán… Viete, vtedy v promenáde pod
         gaštanom… Aj vtedy ma len to psisko pomýlilo… Vtedy som si myslel: ,Dobre, však mi ty
         povieš doma, kto to bol ten pán.‘ Ale Mariena nedajbože vyjaviť vaše meno. Nerobil som z
         toho otázku, len som povedal žene: ,Škoda im, reku, chodiť po nociach, i Mariene, i tomu,
         tomu — ťulpasovi‘, neviem, či som povedal akurát, „ťulpas“ a či „lagan“, čo reku nepríde
         rovno do domu? To je komótnejšie a ani nemôžu vziať do rečí… To sa teším. To sa teším, že
         mám tú česť poznať.“
Vstal z postele a ponad stolík podal Čížikovi ruku. „Budeme radi, keď prídete.“
Takto sa galiba s ukradnutou šunkou skončila. Čížik odprevadil báčika až k jeho domu a
         len tak šiel po povinnosti vytešený, že i šesť zlatých mu zostalo a že ani svoju lásku
         nemusí viacej tajiť zo strachu pred báčikovou bakuľou.
* * *
Prešlo mnoho rokov. Zlatky sa premenili na koruny, koruny na okolkované koruny,
         okolkované koruny na československé koruny a veľká maďarsko-kráľovská koruna nad
         maďarsko-kráľovským daňovým úradom na dvojchvostového leva, ktorý strážil už našu bernú
         správu. Čížik vyrástol z oficiála na kontrolóra. Len dane sa nepremenili, okrem toho, že sa
         zväčšili a stali sa zamotanejšími, ako boli za onoho času.
V jednej takej daňovej veci som si raz nevedel rady a vyhľadal som pána kontrolóra v
         jeho dome. Býval vo vilke na konci dediny. Našiel som ho na veľkom dvore v tmavobelasej
         pyžame, s bielym plátenným klobúkom na hlave a v mäkkých kockovaných papučiach medzi
         kurami, husami, kačicami. Rozsieval zrno a vyvolával: „pípípí, kačkačkač.“ Keď ma zbadal,
         otrel si dlane o boky, chytil ma pod pazuchu a voviedol do svojho bytu. Šli sme hore
         schodmi, keď sa vyrútilo na nás šteňa, asi osemmesačné vyžliatko, na ktorom len uši bolo
         vidno. Zúrivo štekalo na mňa a len zožrať a zožrať. Trhlo ma a s nevôľou som si pomyslel,
         že k dobrému uvítaniu by sa skôr hodil pes, čo krúti chvostom, a nie takáto ušatá
         krvožíznivá beštia.
Kontrolór, hľadiac na psíka a ukazujúc na mňa, láskavo povedal:
„Čuš! Toto je náš priateľ, pán Malobický. Podaj mu pekne labku.“
Potom, hľadiac na mňa a ukazujúc na psíka, predstavil ho:
„Taraj Druhý.“
Psík prestal vrčať, sadol si a zodvihnúc labku, hrabal v povetrí, kým som mu ruku
         nepodal a nepohladil ho.
Pri veľkých dverách do bytu kontrolórovho som sa zase trhol. Na prahu ležalo ohromné
         psisko, tiež strakavá vyžla. Laby dopredu, ako čoby ležiačky vetrila nejakú zver, zodvihla
         práve svoj čierny, mokrý ňufák. Odskočil som za široký chrbát pána Čížika a odtiaľ pohľadel
         na psa… Aby ťa čerti vzali! Vypchatý… A ja som sa skoro naľakal. Kontrolór mi i tohoto
         strážcu predstavil:
„Taraj Prvý.“
Vošli sme. Keď sme šli prvou izbou, zastavil som sa pred sklenou skriňou. Za sklom
         medziiným boli tri mastné liptovské širáky.
„Ani som nevedel,“ vravím, „že ste klobúčnikom.“
„Nie som.“
„Teda národopiscom.“
„Ani.“
„A tak…“
„To sú Tarajové zlodejstvá. Kradol sedliacke klobúky.“
„A tá šunková kosť pri nich?“
„Tiež relikvia. To je kosť z tej šunky, ktorú hľadal báčik s bakuľou.“
Sadli sme si na diván, neďaleko písacieho stolíka. „Zvláštne ťažidlo máte,“ poznamenal
         som a načiahol som sa za hodnou skalkou, čo ležala na stole.
„Zo žalúdka Tarajovho… Chudáčik psík,“ roznežnel sa kontrolór. „Pitvali ho po smrti. Tam
         ju našli v ňom… Motocykel ho zabil… Viete, tí smradľaví zúrivci na nič nehľadia. Letia ako
         besní… Pes sa pustil proti nemu a stroj ho odhodil. Ani ranôčky nikde, a predsa mu preťal
         hlavnú srdečnú žilu. Len sa učupil. Schýlim sa k nemu a volám: ,Tarajko, poď! Pôjdeme
         domov!‘ Ešte zavrtel chvostíkom, pozrel na mňa a vidím, že sa mu oči prevracajú… Za tri
         minúty bolo po ňom. Odniesol som ho v náručí domov. Ľudia sa usmievali. Nechápali, že keď
         pes zdochne, to je ako smrť blízkeho človeka, viac, to je skoro ako smrť vlastnej ženy,
         dieťaťa, akokoľvek sa to divným vidí… Plakal celý dom. Netajím, mrkotno bolo i mne… Chodíš
         po izbách a spomínaš. Vidíš pec a pomyslíš: ,Tu líhaval, keď sa zakúrilo… A tu, keď
         slniečko svietilo… V tejto izbe sa ochladzoval…‘ Pozrieš na diván. A kde je Taraj? Ešte
         včera tu sedel, zodvihnúc vysoko hlavu a pyšne hľadiac, ako nejaký minister… Snímajú
         prikrývadlo zo stola a Taraj? Neskočí viacej, aby prikrývadlo naň nehodili… Ktože nám dvere
         otvorí?… Kto nás bude čakávať na prahu?… Kto brať rukavice, klobúk, šál, aby aspoň niečo
         mal nablízku, pri sebe, keď bola žena preč…“
Kontrolór si hánkou vytrel slzu.
„Ešte i teraz mi je smutno, keď si naň pomyslím.“
Do izby vošla mladá, asi tridsaťročná panička, tenká a útla s mliečno-malinovými lícami,
         jasnovlasá s kolieskami štice na bielom čele. Belasé oči sa usmievali, keď kontrolór
         povedal:
„Toto je moja žena, Marienka.“
Podala mi ruku malú, teplú a tvrdú. Na zápästku mala obkrútenú tenkú oceľovú retiazku na
         tri rady. Zbadala, že hľadím na divnú okrasu.
„To je z obojka Tarajovho,“ vysvetlila ticho a odvrátila tvár, azda, aby nevidel, že sa
         jej usmievavé oči zahmlili.
„Hej, bolo to náreku v dome,“ kýval hlavou kontrolór. „Aby sme sa ako-tak utíšili, musel
         som kúpiť Taraja Druhého. A ten chlap, tá hyena, využil náš žiaľ. Rátal nám ho dvojnásobne…
         Vtedy by som bol dal i tisícku… Čo, smiešne, nie?“ obrátil sa s otázkou ku mne.
„Ani troška,“ povedal som.
[
24
]
Východná otázka
— spor medzi Ruskom a Anglickom, či sa má
               Turecko rozdeliť medzi veľmoci a či zachovať. Hral dôležitú úlohu vo veľmocenskej
               politike takmer celého XIX. stor.
[
25
]
Anglogermánska politika
— názor, panujúci v cárskom Rusku, že
               Anglicko vedie protiruskú a protislovanskú politiku. Takéto témy boli častým námetom
               Národných novín a Jesenský sa im posmieva.
[
26
]
… že je sirotská vrchnosť nie osvietená, ale len blahorodá
—
               za Uhorska boli tituly prispôsobené zemianskym hodnostiam. Obyčajnému zemanovi
               prislúchal titul „blahorodý“, statkárovi „veľkomožný“, barónovi „osvietený“, grófovi
               „jasný“ atď. Hlavnému županovi patril z úradu titul „osvietený“.
[
27
]
De eadem
(lat.) — z tej istej, rozumej osady, zemianskeho
               majetku. Napr. Lehotský mal meno podľa Lehoty, mohol sa teda písať de Lehota (z
               Lehoty) alebo de eadem.
[
28
]
Vyžla
— poľovnícky pes, hlavne na poľovku vtákov,
               staviak
[
29
]
Gurmand
(fr.) — labužník
[
30
]
Krikehajka
— posmešný názov Nemcov z kremnického okolia podľa
               obce Handlovej, nem. Krückerhau
[
31
]
Gnädiger Herr
(nem.) — pán veľkomožný
[
32
]
Šumi Marica
— bulharská vojenská hymna
[
33
]
Svinský syr
— doslovný preklad z nemeckého Schweinkäse —
               tlačenka

--- KAPITOLA 6 ---

Mladé opice
JUC. Fraňo Kaška počal praktizovať a prišiel z veľkého mesta s univerzitou do malého,
         aby tu pomáhal strýcovi advokátovi a zarobil si niečo.
Slečinky si pomyslia: Konečne azda jeden mladý človek, so štíhlou, vysokou postavou, s
         jasnými, kučeravými vlasmi a modrými očami, ako svetlička!
Poviem hneď: Nie. Bol skôr nízkej a tučnej figúry. Jeho tvár šla radšej do šírky ako do
         peknej oválnej dĺžky. Temeno mu bolo rúbaniskom, ktoré vysádzajú. Miesto bujných vlasov
         porast, čo ešte nevyrástol. Tento nedostatok nahrádzali jarčeky pred ušami, takzvané
         „bakombardy“, ktoré končili v „delte“ pri spodných čeľustiach. Ani oči nemal veľké,
         „mandľové“, ale okrúhle a malé, ako u korytnačky. Nijaká svetlička. Ich farba sa podobala
         farbe atramentovej machule, ktorú sme zlizli.
„Teda je to nič,“ povedia.
Zase musím povedať: Nie.
Keď i odrátame to jedno rigorózum, i vtedy bol pozoruhodný, príjemný, vzdelaný,
         galantný, vnímavý mladý človek.
Nepoklonil sa sproste: „Dobrý deň!“
Pri pozdrave sa usmial, málinko zhrbil, schytil klobúk, ďaleko od seba odniesol a hlasno
         i sladko povedal: „Váš najponíženejší služobník!“
Ak ste boli milosťpaňou alebo milosťslečnou, nepovedal chladne: „Rukybozkávam!“
Povedal: „Ručičky bozkávam, milosťpani!“ „Ručičky ľúbam, milosťslečna!“
Neopýtal sa po sedliacky: „Ako sa máte?“
Najprv sa opýtal: „Dovolíte otázočku?“ A keď ste mu povedali: „Prečo nie?“ pokračoval
         slušne: „Akože vám slúži vaše vzácne zdravie?“
Tak.
A teraz povedzte, nebol to príjemný človek?
Pritom ten zvláštny charakter!
Ako sa menil!
Bohvie prečo, ale keď prišiel do nášho malého mesta, dlho nebol spozorovaný. Možno
         preto, že sú u nás všetci mladí ľudia zdvorilí, uhladení, príjemní.
Ako teda obrátiť na seba pozornosť? Keby bol taký, ako ostatní, nikdy by ho
         nespozorovali.
Dlho nerozmýšľal.
Stal sa učencom.
Takých u nás niet.
Aby bol vážnejším, kúpil si okuliare s oblokovým sklom a za dva týždne nič iné nerobil
         mimo úradu, len čo sa prechádzal hlavnou ulicou veľmi zadumaný, vážny, ako čoby mu starosť
         robil koniec sveta. Tu pozrel hore, tu do diaľky a zastal, hlboko rozmýšľajúc o svetobornom
         probléme. Zaznačil niečo do knižky, čo mal pod pazuchou a zase pozeral k nebu. Druhí by tam
         neboli videli nič, najviac oblaky, mesiac, hviezdy, ale on videl a značil. Večer, opretý o
         lampový stĺp, hľadal vždy nejakú tú Cassiopeju, Cefeusa, Veľký a Malý voz, Polárnu hviezdu,
         Venušu, Kuriatka
[
34
]
a škúlil pritom dookola, či sa niekto na neho nedíva. — Ľudia sa budú diviť, —
         myslel si, — aký mladý a už taký učený.
Nedivili sa. Pozreli síce na nebo, na čo sa tento mladý človek díva, ale keď nič
         nevideli, išli ďalej.
To teda nepomohlo.
Počal chodiť s veľkou kapsou do poľa a zbieral byliny, potom chrobáky a kamienky. Ale to
         robia skoro všetci stredoškoláci, podľa toho, do ktorej triedy chodia. Videl i sedliakov,
         ako vyberajú kamene z rolí a hádžu na medzu.
Premenil sa na idealistu-romantika a či kieho ďasa. Zbieral poľné kvietky. Oduševňoval
         sa nad každým chrústom. Vravel nadšene o krásach prírody a že je i žaba spanilá a každá
         žubrienka veľkolepá. Veril v priateľstvo, lásku a všetky ľudské ctnosti. Nechodil do
         krčiem. Každá žena mu bola anjelom, vysokým ideálnym tvorom, ktorému hodno sa koriť.
         Básnil.
Nezbadali ho.
Ký čert!
Začal chodiť do kostola. Každú nedeľu a sviatok sedel tam. Spieval hlasno nábožné piesne
         a počúval farára. Nielen v kostole vzýval boha, ale i von na ulici, v prírode. Našli ho raz
         pod krížom Spasiteľa pohrúženého v modlitbe a v najväčšom daždi.
„Čo ty tu stváraš?“ spytoval sa ho Ďurdík, úradník z daňového úradu. „Veď zmokneš. Čo
         neprídeš medzi nás?“
Kaška sa zahľadel do zeme a povedal:
„Brat môj milý v Kristu. Ja som rozmýšľal, hlboko rozmýšľal, chodil do hôr a poznal som
         sa. Márnosť nad všetky márnosti. I ja som hriešny, ale poznal som to, priznal som sa k
         tomu, zvíjal sa a tĺkol hlavou o zem a kričal zvieraný vnútornou, kŕčovitou bolesťou:
         ,Hospodine, odpusť!‘“
Ďurdík sa zadivil. Tak sa mu videlo, že to už niekde čítal. V Tolstom, či kde.
„A neprebil si si čelo?“ opýtal sa ho s posmechom.
Kaška zdvihol k nebu obe ruky, ako keď pána boha volajú, aby prišiel pomôcť, riekol:
„Odpusť, bože, i mojim spoluvinníkom!“
A zase si len pomyslel: Nápadným som mu. Iste som veľmi zaujímavý.
O týždeň bol už pesimistom. O mesiac nihilistom, čímsi takým, ako Bazarov.
[
35
]
Možno, že si prečítal Turgenevov román Otcovia a deti. Potom vegetariánom a
         tolstojovcom. Zatým počal sám sebe písať zaľúbené listy s preinačeným písmom a ukazoval ich
         svojim priateľom, ako lipnú za ním dievčatá. Lenže on bol odrazu z čista-jasna blazeovaný.
„Mňa, kamarát môj drahý, už nič neteší,“ hovorieval, „ani oduševniť sa neviem… Všetko mi
         je také prázdne, fádne, bezvýznamné… Cit vymizol z mojej biednej duše… Srdce mi uschlo…
         Pusté je ono a chladné, ako tá ľadová skala na ďalekom severe… Čo bude so mnou o päť
         rokov?“
„Kde si to čítal?“ ohromil ho raz Ďurdík, keď mu tvrdil:
„Mňa už nepohne ani ten najväčší žiaľ iného, lebo sám v sebe nosím najväčší smútok —
         svoj vlastný život… Ty si človek povrchný,“ vysvetľoval, „ty to nechápeš.“ A pritom si zase
         len myslel: Iste som zaujímavý, ľudia pokrútia hlavami: Taký mladý a už taký blazeovaný.
         Ten musel mnoho zažiť, povedia. No, Eugen Onegin.
[
36
]
Nepovedali, lebo:
Slečna Oľga Čápová bolo tiež nízke, tučné dievčatko s buclatými lícami a čiernymi očami.
         Buchtička so sladučkým slivkovým lekvárom. Zrkadlo, jej najlepší priateľ, jej ukázalo, že
         je nie ani taká špatná. Dievčatá tiež čosi takého povedali, že je v belasých šatách veľmi „nett“
[
37
]
a „Rembrandtov“ klobúk
[
38
]
jej náramne svedčí. Keď si tú „plump“ blúzu oblečie, je nielen „feš“,
[
39
]
ale i „hercig“. Mladí ľudia nazízali do jej oblokov. Zapínali si vesty i
         kabáty, zapaľovali cigarety, keď sa mali stretnúť s ňou. Toto všetko dokazuje, že zrkadlo
         malo pravdu.
Potom ten chýr, nimbus, čo okružoval jej malú, počernú hlávku. Bola veľkomeštianka.
         Rovno z hlavného mesta. Čo to značí na provincii! To je, to je ako v piesku briliant, ako v
         mláke biela ľalia, ako kráľovná medzi svojimi poddanými. Zbožňovanie i nenávidenie zároveň.
         Imponovanie a zľahčovanie. Tajné uznávanie krajšieho, smelšieho, veselšieho a dupanie po
         mravne menejcennom, duševne špatnejšom, odporne impertinentnom, cynicky rozpútanom.
Olinka sa prišla osviežiť a nervy si posilniť k nám. Zabudnúť na osvetlené asfalty,
         kriky, šum, zvonenie, trúbenie, pískanie a hučanie a napiť sa dobrého povetria.
Lenže ach! Malé mesto je malé mesto. Čo má z toho, že vidno zôkol-vôkol zelené polia,
         vysoké vrchy? Čo z toho, že hlavnou ulicou prechádzajú sa celý boží deň svine, kačky, husi,
         ovce, dobytok a hydina? Čo z toho, že popri domoch tečie páchnúci potok, ktorý vyteká z
         farbiarovho domu? Že večer v celom meste horia tri lampy? Čo má z tohoto všetkého, keď
         nieto ani len jedného dôstojníka?… Financi nosia síce rovnošatu, ale tí smrdia šnapsom a
         močkou. Aj dvaja mestskí sluhovia majú čiapky a plátenky s červenými šnúrami, ale tí
         odháňajú Cigánov z námestia. A železničiari sú len železničiari, poštári sú len poštári. Čo
         robiť?
Olinka húta, húta, a kto húta, vyhúta. Keď niet rožka ku káve, zaje sa i chlebíkom. Keď
         niet dôstojníka, bude dobrý i nejaký civilný mladý človek.
Len keby neboli takí okúňaví. Pozrú oni aj do očí, pozrú, ale nevydržia. I paličkami
         poštrkajú, pustia poznámočku, ale nezahľaď sa na nich ostrejšie, lebo hneď vytiahnu hodinky
         a pozerajú, koľko je hodín.
Stoj čo stoj, ľúbostný pomer musí byť. Keď odchádzala z veľkého mesta, povedala svojim
         veľkomestským priateľkám, že donesie z letného pobytu pol kila ľúbostných listov, a malú
         výkladnú skriňu fotografií dedinských gavalierov. Bude to cez zimu zábavy!… Treba teda
         zviesť prvého, len nech je oblečený v panskom kabáte a má nejakú mašľu pod bradou.
Úbohý Kaška!
Ty si musel padnúť do jej osídel!
Načo si ty vôbec prišiel do nášho mesta? Načo si ty chcel pána hrať? Načo si ty bol vo
         veľkom meste, kde nosia palice nie za rukoväť, ale za druhý koniec? Čo si si ty obul biele
         letné gamaše? Načo si sa ty nadovšetko narodil a šiel 28. septembra do kasína na pivo?
         Tvoja vina.
Musel si sa stretnúť s roztúženou Olinkou. Musel si cítiť, ako sa buchla do teba a
         zašeptala:
„Ja vás rada.“
Kaška bol síce blazeovaný, ale na takéto vyznanie sa predsa len obzrel. Slečna Oľga
         tiež. Zraky sa im stretli.
Mal síce ľadové srdce, ale horúci pohľad slečny ten ľad v chvíľočke roztavil a myseľ mu
         zmiatol. Chytil si jeden fúzik a vrátil sa.
„Naozaj?“ spýtal sa potichu, keď sa zase stretli.
„Naozaj vás rada,“ potvrdila Olinka.
„Môžem sa pripojiť?“
„Nie.“
„Prečo?“
Olinka už nemohla odpovedať. Bola na tri kroky ďaleko.
— Veľkomestské dievča, — myslel si, ako chytro sa oboznamuje… A je i pekná… Fajn!… Aha,
         už sa vracia… Budem sa držať i ja po veľkomestsky… Len čo jej povedať? Čo jej povedať?
Stretli sa.
„Po večeri príďte pred kostol,“ hlasno povedala Olinka.
„Ktorý?“
„Katolícky.“
O chvíľu jej už nebolo vidno.
Pred kostolom dostal náš priateľ peknú červenú ružu.
„Tu máte túto ružu,“ povedala ticho.
Kaška, tak zbehlý v galantných dobrodružstvách, sa zase zmiatol. Pokrútil steblo medzi
         prstami a zdvihol ružu k nosu.
„Ruža,“ zahovoril, „ruža…“
„Áno, áno, to je ruža…“
„Ako sa zavďačiť?… Len ďakovať?…“
„Rozumie sa, vy ďakujete a nie ja.“
„Aká pekná!“
„Pekná… Počujte, zajtra popoludní idem do hája. Príďte i s nejakým kamarátom. Budeme
         dve. Dobrú noc!“
Zasmiala sa a odbehla.
Náš blazeovaný Eugen Onegin zostal, ako sa hovorí, celkom „fuč“. Zdalo sa mu, že je to
         všetko sen. Nie, nie, nemôže byť skutočnosťou, že by sa taká dáma zaujímala o neho… Ale
         predsa je to len pravda… Teraz som vystúpil pravou nohou… Teraz mám ruku vo vrecku… Tu je
         zvonica a tamtí ľudia sa hýbu, idú proti mne… Aj vôňu tejto ruže cítim… Je to skutočnosť…
         Keby som sníval, by to tak určite nevidel… Pravdaže je to nie sen… Musím sa jej pekne
         poďakovať… Mám pekný listový papier s holubičkami. Napíšem jej list, pekný list, možno, že
         i veršík…
V jeho pustej duši a chladnom srdci, ako kus ľadu na ďalekom severe, počalo sa čosi
         hýbať. Jeho fádne líce oživlo od nadšenia. Zabudol ísť na pivo do kasína. Pobral sa domov.
         Zapálil lampu. Vzal hároček listového papieru s holubičkami a sadol k stolu.
Ako začať? Zadumal sa nad papierom. Či „Milá slečna Oľga!“ či „Veľactená slečna Oľga!“
         či proste „Slečna!“ Ani jedno, ani druhé, ani tretie. Napíše veršík. V próze sa nedajú tak
         pekne vysloviť city, ako vo verši.
Po dlhom počítaní slabík na prstoch, pretieraní, prepisovaní, našiel sa na papieri
         veršík:
Pekná je tá tvoja ruža,
ktorú si mi dneska dala,
ale sto ráz krajšia rúčka,
ktorá mi ju podávala.
A tá ruža, krásna ruža
ľúbo vonia, bôľne pichne…
Vôňa zmizne, bôľ sa stratí,
kedy moje srdce stíchne?
Stíchne. Pritúliš-li v šťastí
tvoje líce ku mojemu
tak, jak sa tie lístky ruže
túlia jeden ku druhému.
Verš sa mu veľmi páčil. Umienil si, že jej ho zajtra prečíta. Bude očarená. Nevybrala
         som si kadejakého sprostáka, pomyslí si. Len koho pojať so sebou? Veď povedala, aby prišiel
         s kamarátom.
Musel ešte na čiernu kávu — verbovať.
Netrvalo pol hodiny a náš Kaška už sedel v kaviarni v dôvernom rozhovore s jedným svojím
         priateľom, notárom pri okresnom súde.
„Tak sa vyber,“ končil, „o druhej sme doma. Len nehovor nikomu. Roznieslo by sa.
         Dievčatá by boli kompromitované.“
Nebolo treba napomínať. Kaška sám vyrozprával svoje dobrodružstvo každému. Každého
         odvolal nabok, pošuškal, ako mu jedna slečna z dobrého domu vyznala lásku, akú krásnu ružu
         dostal a že zajtra má dostaveníčko. Kde? To nepovie. Jeho síce vec nezaujíma, len dievčaťu
         nechce vôľu kaziť.
„Ostatne, nehovor o tom nikomu, roznieslo by sa. Dievčatá by boli kompromitované,“
         končil a šiel k druhému, pochváliť sa.
Každý sľúbil, že nič nepovie, veď azda vie, čo sa sluší, ale zato sa nik nezdržal a
         rozpovedal Kaškovo šťastie. Ani jeden nezabudol dodať. „Ostatne, o tom nehovor. Roznieslo
         by sa.“
Nakoniec Ďurdík sa napálil a zahurtoval, keď mu o tomto tajomstve hovorili:
„Dajte už pokoj. Počul som to už aspoň od desiatich.“
Medzitým náš vycítený a studený hrdina dlho nemohol zaspať od rozčúlenia. Zostavoval v
         duchu vety, ako Olinku osloví, o čom bude s ňou hovoriť. Skúšal, akým tónom prečíta
         napísaný veršík. Možno, že ju i bozká. Najprv na líce, potom na ústa a že zajtra na každý
         pád musí kúpiť salónnych cukríkov.
Na druhý deň sa vybral do hája s priateľom Mizofantym, notárom u okresného súdu. Dve
         slečny im išli v ústrety. Jednu poznáme. K tej sa pripojil Kaška. K druhej, ktorú neznáme,
         zabalansoval kamarát Mizofanty. Oľga s Kaškom napravo, neznáma slečna s notárom naľavo.
Olinka spočiatku nechcela s Kaškom ani hovoriť. Hľadela do zeme a podrývala slnečníkom
         huby. Kaška sa tiež okúňal.
„Ani sa mi nepredstavíte?“ vyhrklo konečne z nej.
„Fraňo Kaška.“
„Právnik?“
„Právnik.“
„Tak ma teda zabávajte.“
— Keď ty smelo, i ja smelo, — pomyslel si. Pristúpil bližšie k dievčaťu a chytil ho za
         lakeť.
„Poďme zbierať huby,“ navrhol.
„Huby? O inšom neviete?“
„A o čom? O láske?“
Olinka vyhrnula pery a zívla plecami:
„Ach, čo o láske. K tomu treba dve lipy, mesiac, hrčanie potoka a lavička… Kedy pôjdete
         do hlavného mesta?“
„Len neskoršie. Prečo?“
„Chcem vedieť, či by bolo hodno zaľúbiť sa do vás… Aká pekná huba,“ ukázala slnečníkom
         na muchotrávku. „Zodvihnite ju.“
„To je muchotrávka.“
„Krásna huba. Zodvihnite ju.“
Kaška poslúchol a podal jej hubu. Vzala ju a v zasnení hovorila:
„Ale aby ste sa nenazdali, že som ja do vás zaľúbená. Veľmi fádne je tu u vás. Nevedela
         som si rady… Viete čo? Urobme si žart. Vy mi budete písať listy o láske, lebo vy sa môžete
         do mňa zaľúbiť a ja vám budem odpovedať. Niekedy sa stretneme. Budeme hovoriť o láske, ako
         zaľúbení. Lenže ja nebudem zaľúbená, len vy, viete, ja sa dám prosiť, dobre?“
„Prečo nie? Niekedy sa zídeme pred katolíckym kostolom, alebo sa poprechádzame.“
„Vo dne nie. Hneď by vraveli, že si ma idete brať, a to nechcem.“
„Prečo?“
„Tak. Chcem tajnú lásku, tajné schôdzky, v hore, ako dnes, alebo v noci.“
„Pri hviezdach a mesiačku?“
„Najradšej potme… Teda hneď zajtra mi napíšete lístok. Poste restante… Počkajte, aké
         meno mi dáte?… Čo je na mne pekného?… Nepovedzte, že všetko, to by vám i tak neverila.“
„Napríklad vlasy.“
„Napíšete ,Vlasatá‘ poste restante. Áno?“
„Znamenite. Ja čo budem?“
„Vám môžem poslať lístok do kancelárie. Ak chcete, môže byť i poste restante… Akože?…
         Povedzme: Buclatý jurista. Nie?“
„Načo ,buclatý‘. To vynechajme,“ zahanbil sa Kaška.
„Tak ,Jurista‘.“
„Dobre.“
„A teraz choďte domov. Nepôjdeme spolu.“
„Rukybozkávam, slečna Vlasatá.“
„Zbohom, pán Jurista.“
Podali si ruky a rozišli sa.
Boli už dve hodiny. Kaška sa ponáhľal do kancelárie. — Veselé dievča, — myslel si celé
         popoludnie… Keď ty veselo, i ja veselo, hoci ma to ani neteší… Keď to ju teší, dobre,
         obetujem sa… A ten veršík som jej zabudol prečítať… I salóncukríky mi zostali vo vrecku…
         Pekná je. Hrala by sa. Chce ma za hračku a ona bude mojou hračkou… Vraj, len v hore alebo v
         noci… No, počkaj!…
„Čo to robíš za chyby, Firi,“
[
40
]
vyrušil ho z ľúbostného snenia strýc, u ktorého písal. Chlap grobian, s
         vyžitou, žltou, ako pečená prasacina tvárou a rozkývaným cvikrom na tučnom a veľkom nose s
         čiernymi puntíkmi, ako čoby ho zľahka posýpkou posypali. Hodil aktá pred neho.
„Celé vety povynechávané. Musíš to odpísať ešte raz. Toto sa nedá upotrebiť. Daj pozor,
         Firi.“
— Tvoj otec je Firi, — hneval sa Kaška na takéto oslovenia a pozrel na chyby.
— Pravda, pravda, nedá sa upotrebiť, — myslel si, — zato ma nemusí oslovovať „Firi“ a
         robiť krik. Jemu už nedá „rande“ ani moja storočná domáca… Olinke pošlem ten veršík v
         liste.
Keď odišiel šéf, hneď sa pustil do písania listu. Osnoval ho a doma odpísal. Pýtal v ňom
         dostaveníčko večer o deviatej, tam, kde sa prvý raz zišli, pripojil veršík a osobne
         odovzdal na pošte pod dohovorenou adresou. Potom celý večer nebol nikde. Rozjímal o láske a
         písal veršíky o jej nesmiernosti a neskonalosti.
A či je zima, či je leto,
či čierna noc, či biely deň,
mne jedno je, keď tvoje líca,
ó, drahá moja, celujem.
A či sa teší a či plače,
či nahnevá sa ten, či ten,
mne jedno je, keď tvoje líca,
ó, drahá moja, celujem.
A keby pán boh ponúkol mi
opustiť túto hriešnu zem
a do neba vnísť, tu som radšej
a teba, drahá, celujem.
Verš sa síce nerýmoval s Kaškovou blazeovanosťou, ale kedyže sa verše rýmovali s
         charakterom poetu? Ostatne, verš nebol pre široké obecenstvo, verš tento bol intímny, možno
         povedať tajný.
Druhí mladí ľudia, kým sa náš zaľúbenec potil pri veršoch, zišli sa, ako obyčajne, v
         kaviarni. Keď sa porozprávali, čo radi jedia a čoho by bolo dobre vypiť si, že u nového
         kupca so strižným tovarom dostať len také mašle, aké sa pred tridsať rokmi nosili, že by
         mal prísť do módy cylinder, lebo je to najlepšie, najkrajšie a najlacnejšie nosenie, hovor
         prešiel na Kašku a na jeho ľúbostný pomer. Najviac bolo tých, čo neverili, že má pomer, a
         ak aj má, to ho iste len za nosom vodia, ale notár pri okresnom súde, Mizofanty, sa dušil,
         že je to pravda. I po tomto uisťovaní mnohých hrýzla pochybnosť. Mali by sa presvedčiť.
         Uzniesli sa na tom, že rozdelia medzi sebou všetky miesta, kde bývajú dostaveníčka, obsadia
         ich a uvidia, lebo, ak je pravda, čo vraví Mizofanty, Kaška sa musí schádzať so svojou
         Olinkou.
Neviem, prečo ľudia tak radi kazia radosť svojim spolublížnym. Robia to od detských liet
         až do smrti. Asi preto, aby sa sami zabavili. Budú to síce odôvodňovať všelijako, ale cieľ
         je: vlastná zábava. I naši mladí páni sa chceli len zabaviť na Kaškovi, ktorého radi mali,
         len vraveli, že by sa zišlo pokárať jeho ustavičné „simulantstvo“, jeho „afektovanie“ a
         „neprirodzenosť“. Čo sa nadúva, že je blazeovaný, keď sa prvej sukne chytá, a to ešte takej
         z cudzieho tábora, takej akejsi veľkomestskej „drndy“, keď máme svojich dievčat dosť. Treba
         by ho bolo naučiť na poriadok.
Odišli do osobitnej izby na poradu, aby ich nik nepočul, čo stroja.
Kaška bol pri kostole. Olinky nebolo. Čakal a vyhováral si opozdenie rozličnými
         príčinami. Čakal dlho. Neprišla. Isteže nemohla prísť. Sú často neprekonateľné prekážky. V
         tomto páde musela byť prekážka „kolosálna,“ keď ju nemohla premôcť. Ináče by sa bolo dievča
         dostavilo.
Na druhý deň bol na pošte. „Jurista“ nemal listu. Možno, že bude pozdejšie, chlácholil
         seba. Zase nejaká prekážka, lebo nie je možné, že by mu Olinka neodpovedala. Šiel na poštu
         popoludní a opýtal sa slečny poštárky:
„Jurista. Poste restante. Nič?“
Slečna mu dala belasý lístok. Hneď tam na pošte ho prečítal:
„Budem sa prechádzať v Priehrade od ôsmej do deviatej. Minule som nemohla prísť, dostali
         sme hosťov. Vlasatá.“
Kaška si skoro nohu vytkol. Poskočil od radosti na drevených schodíkoch a zaplietol sa
         mu priehlavok nohy do medzery medzi schodíkmi. Bol to prvý ľúbostný lístok, čo mu ozajstné
         dievča písalo. Krivkajúc troška na chodníku spomenul si, že má byť chladný, ako tá skala na
         ďalekom severe, ale nedalo mu netešiť sa. Od samého nadšenia stal sa požadovačným.
— Veď sa tam pozabíjame, — usudzoval. — Tam je tma ako v rohu. Ani sa nepoznáme. A
         nečisto! Priehradou vyháňajú mestský dobytok a svine do poľa a z poľa domov. Ešte stupíš do
         niečoho, čo sa k láske nehodí… To jej tá čierna kamarátka tak radí, čo chodila s
         Mizofantym.
Umienil si, že ju presvedčí o tom, že na dostaveníčka je najlepšie miesto výklenok pred
         katolíckym kostolom. To je v meste a je tam sucho i tma je. Ľudia tadiaľ večer nechodia.
         Boja sa duchov. A keď už nie katolícky kostol, tak potom Smrtná ulica. Tam ľudia tiež len
         vo dne chodia, aj to iba vtedy, keď mŕtveho pochovávajú.
Keď šiel z kancelárie, stretol sa s Mizofantym.
„Pozri,“ povedá, „zase ,rande‘. To dievča sa blaznie a ja takú nechuť cítim voči nej.
         Nie je to ani mak zábavné.“
Ukázal mu lístok.
„Veď je to akási Vlasatá a vtedy druhé meno povedala. Oľga Čápová, tak akosi.“
„To je pseudonym. Poste restante.“
„Á tak.“
„Ale nevrav nikomu, prosím ťa. Až keď komédiu dohrám, môžete tlieskať… Len miesto je
         zlé. Je to ďaleko a nečisto.“
„Počkaj, Fraňo, pomôžem ti. Ja mám rande s mojou čiernou tiež tam… To sa dievčatá boja
         samé chodiť na také tmavé miesta a vieš, že všade chodia v dvojici. Dám jej vedieť, aby sme
         radšej šli do Smrtnej, okolo cintorína.“
„Okolo cintorína? Nebudú sa báť?“
„Čo by sa báli?“
Ach! Že nič nemôže byť bez zrady. Že je zrada potrebnejšia k životu ako soľ k pokrmu.
         Bez zrady nebolo raja a ani jednej vojny, bez nej by nebolo ani jednej tragédie, drámy,
         románu a vôbec literatúry. Ona solí vernosť a robí ju chutnou, ba, že je vernosť, môžeme
         ďakovať len zrade. Keby nie zrady, nebolo by ani Fraňa Kašku, ani tejto besednice, čo by
         bola náramná škoda.
* * *
Nadišiel večer. Bolo už dosť chladno. V povetrí slabá, priehľadná hmla. Hviezdy ďaleké,
         drobné, nejagavé. Večernica nad tenulinkým kosáčkom mesiaca vyzerala ako bodkočiarka.
         Ďaleké vrchy sa stratili. Tiché mesto ešte väčšmi stíchlo. Večerný vlak prešiel a bolo
         počuť iba ako rieka hučí pri mlynských úpustoch. Ulice boli už prázdne.
Kaška pozrel na hodinky a obrátil sa najprv k Priehrade. Pozorne prešiel až k
         železničnému násypu. Hľadel medzi humná i ta idúc i vracajúc sa. Nevypátral ženskej duše.
         Len dve mužské siluety zazrel na brvnách. Sedeli vo tme a fajčili. Obrátili sa mu chrbtom a
         stiahli si klobúky hlboko do očí. Prešiel mestom a zahol do Smrtnej ulice k cintorínu. Jeho
         Olinka už tam musí byť. Pod dojmom pekného večera stal sa ešte zaľúbenejším a
         romantickejším. Išiel v predstavách tak ďaleko, že sa videl a cítil v tuhom Olinkinom objeme
[
41
]
a medzi bozkami počul, ako šepce: „Ja vás milujem!“ Áno, ja ju milujem, myslel
         si, ona musí byť mojou — naveky. — Pohľad jasný, mäkký, je mojím naveky, — zarýmoval
         mimovoľne… Len či príde?… Chladno je a mesiac, hoci tenký, predsa svieti. Bude sa báť, že
         ju uvidia. Drahá Olinka!
Stisol dlaň a myslel pritom, že stíska jej atlasovú rúčku.
Aký krásny cit je láska! Cítiš, akoby si bol rozpoltený na dve čiastky: telo i duša.
         Telo na jednej, duša na druhej vážke. Rovnováha rozkolembaná. Duša akási ťažká a telo by
         skákalo dovysoka. Až príde tá atlasová rúčka a napraví jazýček na rozknísaných váhach.
         Upokojíš sa a dávaš to najlepšie a najkrajšie, čo máš v kráme… Len či príde?… Možno, že je
         už aj tam…
Pri bráne cintorína bola skutočne akási ženská postava. To musí byť Olinka. Kýve na neho
         hlavou… Predsa vyšla… Predsa čaká… Ty moja krásna!… I ty si zaľúbená. V takýto chladný
         večer vyjsť.
Pobehol.
„Vy ste to?“ zašeptal.
„Ja,“ zašeptala.
„Ako vám ďakovať, Olinka, že ste prišli. Taká zima.“ Hlas mu znel nežne, akoby sa slzy
         triasli v ňom.
„Preto som si vzala vlniak.“
„Ani vás nevidno v ňom.“
„Poďme do tmy.“
„Poďme.“
Pritúlila sa ku Kaškovi. Objal ju a pritisol k sebe. Išli popri múriku cintorína, kde
         bola od stromov a vysokého múru najväčšia tôňa.
„Poďme do Tomčian,“ šepla po chvíli.
„Poďme.“
„Miluješ ma?“
„Zbožňujem.“
Šli poľom k malej dedinke medzi stromami.
„Miluješ ma?“ opýtala sa zase.
„Vzývam!“
„Tak čo ma ani nebozkáš?“
Kaška sa priblížil k jej ústam.
A tu odrazu rovno do tvári povedal ktosi Kaškovi rehtajúcim sa basom:
„Si ty ale truľo!“
Kaška jej strhol vlniak z hlavy a videl ostrihanú hlavu Ďurdíkovu s malými belavými
         fúzikmi a obrvami. Videl jeho odstávajúce uši, smiechom rozškľabené ústa, veľké zuby,
         napuchnuté od smiechu líca, kravatu, gombičky na mužskom kabáte a sukňu. Počul rehot a v
         tom rehote bas a v tom base:
„Si ty ale truľo, Fraňo!“
Tak padajú chlapci z duba, niekedy práve v tej chvíli, keď siahajú za hniezdom s
         vajíčkami alebo mláďatami. Tak dostávajú znak na celý život a hovoria o nich: „Každá šelma
         poznačená.“ Niektorí to nedávajú lacno. Kaška stisol ruku do päste, rozohnal sa a skríkol:
„Tu máš truľa!“
Miesto bozku padlo na tučné líce Ďurdíkovo ohromné, ťažké zaucho.
Párik nedošiel do Tomčian, hoci už len pár krokov bolo, azda iba krok, a to ten krok, čo
         delí tragédiu od komédie a bozk od zaucha.
To sa vie, že bol duel. Krv je červenšia ako líce po zauchu. Musí sa krvou prefarbiť.
         Vravelo sa, že pre slečnu Oľgu Čápovú. I Olinka sa o tom dozvedela. Bola nadšená. Srdiečko
         jej zahovorilo. Nielen kopu ľúbostných listov a výkladnú skriňu fotografií dedinských
         gavalierov bude môcť ukázať svojim veľkomestským priateľkám, ale i povedať, a to s čistým
         svedomím, že sa pre ňu duelovali. Za to zaslúži „jurista“ i skutočné ľúbostné dostaveníčko.
         Aj ho dostal.
A ľudia, — tak sa videlo Kaškovi, — hlavami krútili za ním, keď ho videli a šeptali si
         medzi sebou: „Taký mladý a taký zaujímavý… Mal i duel.“
Strýc, keď sa o tom všetkom dozvedel, len zavrčal:
„Firi! Ty si taká mladá opica.“
„Ja som nie Firi,“ odvrkol.
„Ale mladá opica si.“
* * *
Olinka odišla do veľkého mesta.
Firi, keď bol sám, smútil za ňou, písal verše, niekedy i elegické:
Och, nechoď preč! Och, zostaň tu u nás!
Ty iste ťažko prídeš ku nám zas,
nie tak, jak vetra premenlivý van,
zafúkne, tájde, ale hneď sa vráti,
pohladí, šepne, lístok hodí nám
a zase sa tam v tmavých poliach tratí.
Či dáka túžba tiahne teba preč?
Hej? Nevravže mi o nej, nepovedz!
Tak na nebo, čo v duši ešte mám,
mrak sadne nehybný a v smutnej chvíli
ja zavzdychnem, že prestal fúkať k nám
ten vietor šialený a roztomilý.
Tak bývalo doma. Človek je vždy inakší doma ako pred svetom. Doma je prirodzený, v svete
         neprirodzený. Doma sa nehanbí seba, netreba na seba pozor dávať. Niet očí. Kdežto, keď
         hľadí na teba svetská obluda s tisícimi očami, treba ten pohľad vyplniť takým, čo vzbudí
         rešpekt voči tebe alebo ho udrží. Napríklad ešte jeden duel.
Kaška sa pred svetom chcel stať po svojej blazeovanosti veľkomestským, náročitým,
         veľkorysým, povýšeným, panským človekom, rafinovaným zvodcom dievčat a mladých žien, čosi
         takého ako Don Juan,
[
42
]
Pečorin.
[
43
]
Počas tejto periódy vošiel raz v noci i so svojím priateľom Hruštiakom, bankovým
         praktikantom, k „Elefantovi“, najlepšej kaviarni v našom meste. Bol v cylindri, švihácky na
         tylo posotenom. Len bledý jazýček kečky trčal spod neho. Biely zvrchník hompáľal sa mu na
         pleci.
Hruštiak bol mladší a nižší. Len čo prišiel do mesta, a tak človek nový, neskúsený.
         Kaška mu imponoval, i ako jurista, i ako duelant, i ako taký, za ktorým sa idú dievčatá
         spochabiť. Bol teda voči Kaškovi veľmi úctivý, pozorný a ochotný. Nábožne striehol každé
         jeho slovo, gesto i grimasu. Visel na ňom celý. Pravda, Kaška pred neoboznámeným človekom
         kropil seba, aby ešte väčšmi narástol v nevinných očiach praktikantových. Ťahal sám seba do
         výšky, aby sa všetci stali malými a sám vyčnieval. Chcel sa ukázať ešte elegantnejším, ešte
         panskejším, požadovačnejším, veľkomestskejším, smelším, výbojnejším, veľkorysejším ako si
         ho Hruštiak predstavoval.
„Kam si sadneme?“ opýtal sa Kaška svojho nového priateľa fufnavo a tiahlo. „Azda ta?“
         kynul ľahko rukou k stolíku medzi stenami jedného veľkého obloka.
„Ako rozkážeš.“
„To azda vyhovie.“
„Azda.“
Neďaleko tohoto miesta sedel chrbtom pri mramorovom stolíčku krátky, tučný pán v dlhom
         čiernom kabáte, so zlatou retiazkou na bielej veste. Na retiazke viseli zo tri zuby z
         kancov, čo poukazovalo na to, že je poľovníkom. Čítal novinky, a držiac ich ďaleko od seba,
         prehadzoval z pravého kútika úst do ľavého nehoriaci kúsok viržinky. Druhý pán sedel tiež
         blízko. Bol v kockovanom, žltavom kabáte a díval sa do prázdna teľacími očami, chlipnúc
         kedy-tedy z hrubej šálky, ktorú ani na chvíľku nevypúšťal z ruky, aby mu ju sklepník
         neodniesol.
Kaška zastal, poobzeral sa dookola a zdvihnúc oba lakte dovysoka, počal si sťahovať
         rukavičky. Kolembajúci sa zvrchník mu prichytil Hruštiak, aby mu nezletel z pleca.
„Hlúpo,“ zafufnal po pansky, „nemáš človiečika, ktorý by ti zosňal zvrchník.“
„Elefanti,“ hodil kamarát narážajúc na názov kaviarne.
„Dovoľ, pomôžem ti.“ Schytil mu zvrchník a cylinder a zavesil na vešiak.
„Ty si nie na to,“ zaprotestoval náš jurista. „Keď sa hrajú na kaviareň, mali by si
         uctiť hostí. Neprivítať hostí, nepomôcť im, nezaviesť ich k stolu, neutrieť miesto,
         neposadiť, je neúcta, a my by sme sa mali zvrtnúť a odísť na iné slušné miesto.“
„Kdeže ho nájdeš v takejto provincii?“
„Provincia, neprovincia. I v sídelnom meste je tak. Sklepník už o jednej v noci hrá s
         kolegami biliard a hosť nech si zavesí kabát sám, nájde miesto sám, rozkáže si sám a
         donesie si sám. Len pri platení ťa ošklbú a aspoň traja otrčia ruky… Ďakujem ti za ochotu…
         Sadnime si.“
Hostia si sadli.
Kašku už mrzelo, že si ich nik nevšíma. Cigán pri peci ani nezabrnkol a dámička v kase s
         bledými lícami, červenými ústami a obrvami ako sova rátala čosi na ružovej, mramorovej
         platni so žltými mosadznými mištičkami cukru, kanvičkami, dlhými slamkami na limonádu a
         veľkou, otvorenou pokladničnou knihou pred sebou. Len jedným očkom mihla na mladých pánov.
         Pán v dlhom kabáte s viržinkou nezložil novinky a druhý pán v kockovanom ďalej sa díval do
         prázdna, nie že by bol aspoň troška otočil hlavu zo zvedavosti, aká to prišla vzácna
         návšteva.
— Tuposť, — myslel si Kaška.
„Zavečeriame si niečo?“ opýtal sa Hruštiak Kašku.
„Zavečeriame, ak dostaneme niečo, ak sa nás príde niekto opýtať, čo chceme, a ak nám to
         i donesie, čo chceme… Kdeže je ten nejaký génius?“
„Sklepník, sklepník!“ zavolal Hruštiak a aby dodal váhy svojmu volaniu, vytiahol nožík z
         vesty a zaklepal na mramor stola.
„To sa musí tu zvoniť?“ zamračil sa náš doktor, „a nie strieľať? Ja som bol už aj v
         takej kaviarni, kde sa muselo strieľať, aby hosť na seba upozornil. Aby človek stoličné
         mažiare so sebou vláčil.“
Sklepník prišiel a celkom solídne sa zohol pred hosťami, zavrznúc svoju servítku pod
         pazuchu.
„Čo ráčite?“
„Čo ráčime?“ zasmial sa Kaška. „Očistite tento stolík, prikryte obrusom, budeme večerať.
         Čo máte niečo pod zuby?“
„Len niečo studeného. Saláma je tam, rybičky. Možno i vajíčko spravia, praženičky,“
         zamlel sklepník, čistiac stolík.
„Sardinky sú?“
„Budú.“
„Čo to znamená — budú?“ osopil sa Kaška. „Zajtra či pozajtra? Kedy budú?“
„Nuž teda sú,“ usmial sa sklepník.
„Tak doneste škatuľku sardiniek.“
Sklepník sa vzdialil.
„Uvidíš, že neprestrie,“ počal náš Kaška. „Ani vidličky, ani nožíka nedonesie. Musíš mi
         požičať svojho, lebo ja nožík so sebou nenosím. Aký som temperamentný, by ešte niekoho
         preklal… A všimol si si, ako povedal: ,Nuž teda sú.‘ Nie je to drzosť? ,Nuž teda.‘ Ja som,
         kamarát môj, nie pedagógom, aby vašich kelnerov učil móresu. To sa povie: ,Prosím, áno,
         sú,‘ alebo: ,Na rozkaz, pane, sú…‘ Čudujem sa, že nenapľul na stolík a tak ho neočistil.“
Hruštiak súhlasil, prikyvujúc hlavou.
„A pozri,“ znepokojoval sa jurista, „vidíš tú lampu nad nami? Načo je? Aby ju zapálili,
         keď pod ňou hostia sedia. Až si dáme po sardinkách šampanského, možno, že ju zapália, ale
         ak len stolového vína, najradšej by všetky lampy pozahášali.“
„Ľúto mi je,“ poznamenal kamarát, napraviac si kabát, aby mu lepšie sedel na pleciach,
         „že som ťa voviedol sem. Strašná miestnosť, nešeredná miestnosť, diera, hnus, najmä pre
         teba, ale veď vieš, že lepšej niet.“
„Čo to tu smrdí?“ zdvihol odrazu nos budúci doktor. „Čo je to, mošus?“
[
44
]
Druhý zdvihol hlavu tiež a zaňuchal.
„Akiste mošus.“
„No, mošus,“ ustálil Kaška a poňuchal.
„Mošus, mošus.“
„Miešaný s rezedou,“ zavtipkoval Hruštiak.
„Pravda, i rezeda je v ňom a málilinko fialiek.“
„Iste od tej dámy.“
„Iste. Poznať hneď dámu. Hrubá a ťažká vôňa. Distingvovaná
[
45
]
dáma — distingvovaná vôňa. Jemne sa ti dotýka nosa. Hrubá dáma — hrubý zápach.
         Udrie ťa po nose, že si ho musíš chytiť. Rozbolí hlava. U takej dámy je všetko hrubé. Hrubo
         natreté obrvy, hrubý náter v tvári, hrubo namazané ústa, hrubo namaľované pazúry.“
„Veru,“ potvrdil kamarát.
„Keď nevieš pri dáme prísť na jej pôvod, pozri na nohy alebo prsty. Pôvod vidíš hneď.“
„To je tak.“
Sklepník doniesol otvorenú škatuľku sardiniek i tanieriky i vidličky i nožíčky. Položil
         ich na stolík a odbehol pre chlieb.
„Prikryť!“ rozkázal Kaška, keď sa sklepník vrátil s chlebom. „A čo je to za poriadok, že
         prinášate otvorenú škatuľku? To budú sardinky od lanska, čo tu hostia ponechávali… Škatuľka
         sa má otvoriť pred nosom hosťa. Že to ešte neviete.“
Sklepník prehodil bielu servítku na stolík.
„Len bez hrdze a bez diery,“ poučoval ho.
Bolo vidno na sklepníkovej tvári, že tieto rozkazy počína považovať za sekatúru. Akoby
         chcel povedať, že k takejto sprostej večeri sa neprikrýva, iba ak židom v sobotu, že
         kaviareň nie je hostinec a vôbec, čo sa tu rozdrapuje toto guľaté chlapčisko. Ešte slovíčko
         a nepočúvne.
Budúci advokát graciózne pritiahol tanierik k sebe. Ponúkol najprv svojho kamaráta, a
         keď ten zase ponúkol jeho, zastrčil si za vestu servítku, vzal si dve rybky a počal ich
         krájať. Ale ako ich krájať! Pritisol lakte k bokom a ako čoby bol motúzom zviazaný, i
         odkrojil si z chleba i namočil rybku do oleja a vidličku predsa nevypustil z ruky. Každý
         jeho pohyb ukazoval: Hľa, mladík z dobrého domu, ten nedrgá suseda špicatým lakťom. Iste by
         mohol jesť moriaka, a je sardinky. Znak panstva je skromnosť. Znak panstva je i to, aby sa
         človek nedal nikým mýliť. Nech si myslí kto chce, čo chce, ja jem, čo chcem, lebo pán je i
         pri sardinke pánom.
Sardinky, tak sa videlo, neboli dobré. Sotva položil prvý kúsok do úst, zvraštil tvár.
„Veď tá sardinka smrdí. Nebadáš, Eugen?“
Spustil zdesený ruky. Eugen potvrdil:
„Ba, veru.“
„Ako loj.“
„Celkom.“
Zato netrvalo dlho a sardinky sa minuli. Hlad bol akiste väčší ako smrad.
         Ministerpredseda si koncom servítky utrel kútiky úst, vlastne len tak priložil k perám dva
         či tri razy a pokrčiac ju, hodil na stolík. S precíznym, premysleným pohybom vyňal
         tabatierku.
„Zapáľ si,“ ponúkol kamaráta. „Pravé egyptské špeciality.“
Hruštiak natiahol ruku.
„To bude niečo skvostného.“
„Znamenité. Voňajú ako ruže.“
Poobzerali, privoňali, zapálili si.
„Hovorím, Kairo.“
Hruštiak pritakal:
„Skvost.“
„Ja vždy len čo je dobré a čo je jemné,“ pochválil sa. „A túto tabatierku si videl?
         Pravý americký výrobok. Krokodílová koža.“
Ukázal akúsi zelenú vec s lesklými obitými uhlami.
„Pozri, tu je dohán, tu na cigarety, tu na zápalky. Keď ju chceš otvoriť, len toto
         stisneš a tabatierka sa ti krásne otvorí. Pozri, takto. Praktická. Elegantná. Braček,
         päťdesiat dolárov stála. Dostal som ju od tetky z Čikága. Bohatá pani. Vládze sa na tri
         milióny. Vlani bola u nás… Bol si v Kašoviciach? Mohol by si nás niekedy v lete pozrieť…
         Mňa si veľmi obľúbila…“
„Šampanské,“ zavolal Hruštiak.
Po troch miliónoch nevidelo sa mu objednávať stolové víno.
„Počkaj! To sa musíme najprv dohovoriť… Ja najradšej Heidsik Monopol. To je anglická
         marka. Nakyslasté. Možno, že ty radšej máš francúzske, sladkasté. Mumm Extra Dry alebo
         Veuve Cliquot… Ale tu ani jedno, ani druhé, ani tretie nedostaneš… Zostaňme pri poháriku
         piva. I to bude nanič… Nože zazvoň svojím nožíkom… Pozri, lampu nám dosiaľ nerozsvietili.“
Hruštiak zazvonil, to jest zaklepal svojim penicilom o tanier. Sklepník prišiel s
         umučenou tvárou. „To sú hostia!“ bolo vidno na jeho čele. „Sardinky žerú a robia krik ako
         na jarmoku.“
„Zoberte to,“ hodil rukou jurista. „Vidíte, že sme hotoví. Či nechávate ostatky tri dni
         po stole?… A doneste nám dve veľké pivá.“
Sklepník vykonal, čo mu kázali.
„Zapáľte lampu,“ rozčuľoval sa. „Nebudeme v polotme.“
Sklepník bol už červený v tvári. Vrela v ňom nenávisť voči tomuto nafúkanému mechúru.
„Len sa pozri na túto háveď,“ hneval sa JUC. „Myslíš, že mu príde na um, aby ti pohár
         podložil mištičkou. Potom je už obrus samá podkova.“
Priťukli si.
Kaška odfúkol penu a upil si.
„Fuj, žbrnda, nemožno piť,“ zaúpel, ako pri sardinke.
„Smrdí sudom,“ podnecoval Hruštiak.
„Plesňou.“
„Sudom.“
„Kapustou.“
Zato obidvaja vypili pivo a dali si ešte po jednom veľkom pohári.
„Ozaj, Eugen,“ počal Pečorin v malomestskom vydaní, „bol si ty včera na bále?“
„Nie, nebol. Nemohol som.“
„Škoda, bol by si sa dobre zabával. Ja som sa výtečne cítil. Vykrúcal som svoju bývalú
         lásku Elušku Mrázikovú, teraz je vydatá za akéhosi notára Hvizdoviča… S touto dámou som ti
         mal zaujímavú historku už ako s vydatou paňou. Oni bývajú v Dúbravkách. Dve hodiny od
         Kašovíc. Na našich koňoch prejdem za pol. Ela bola ešte krajšia ako pani. Spočiatku ma
         nechcela znať. Hnevala sa na mňa, že som ju quasi tak nechal, ako sa vraví ,zradne
         opustil‘. Lenže, braček môj, ja sa vyznám v ženských srdciach a ľúbostných najmä. Veď vieš,
         koľko ľúbostných pleták som už mal. Keď som ich navštívil, bola chladná a odmeraná.
         Zavolala muža… V mužovej prítomnosti, pravda, som bol spočiatku solídny…“
Pán v kockovaných šatách sa už dávnejšie prestal dívať do prázdna a nedržal už v rukách
         šálku čiernej kávy. Medzičasom si dal koňaku. Z času na čas zavrtel hlavou, úkradkom
         pokukával na Pečorina, ktorý po pansky nedbajúc na nič, hlasite hovoril, možno práve preto,
         aby ho i ostatní počuli a zaujal voči sebe pozornosť všetkých, nielen svojho kamaráta
         Hruštiaka.
„Tento panák,“ pokračoval nedbalo hrdina našej doby, „tento slon, tento Hvizdovič,
         dostal síce jej ruku, ale jej duša zostala mojou. To som videl na prvý pohľad… Nie nadarmo
         mám plný kufor zamilovaných listov a fotografií, že by nevedel jedného notára odstrániť i
         od tela… Mám istú taktiku… Ľahká vec… Raz mi to nešlo tak chytro, akoby bol chcel.
         Jednoducho povadil som sa, vyvolal toho, kto mi prekážal, na duel a odsekol mu kus z nosa.
         Ty si ma nevidel, ako ovládam šabľu i pištoľ. U mňa je to isté. Keď chcem, odseknem ucho,
         keď chcem, urobím krížik na líci, keď chcem, odseknem nos… Ženy sú už také, že nechcú
         beznosého, ale skorej toho, kto ho urobil beznosým.“
„To je pravda,“ zasmial sa Hruštiak.
Obidvaja si upili zo žbrndy.
„Nuž i s paňou Elou to spočiatku nešlo tak hladko, ako som ja zvyknutý. Môj plán bol,
         uťať z nosa Hvizdovičovho. Nečakal som za príležitosťou. Vyvolal som ju. Ako to už býva…
         Ela sa ocitla v mojom objatí. Vybuchla z nej stará láska ako zo sopky a volala, kričala:
         ,Môj oheň je tvoj. Vezmi si ho. Som tvoja, som tvoja!‘“
Hruštiak rozmýšľal, kde to už počul? Bolo mu to veľmi známe. Don Juan rozprával, čím
         ďalej, tým hlasitejšie:
„Seknem raz, nepodarilo sa mi. Len malý štráfik neďaleko nosa. Seknem druhý raz a — nos
         krváca.“
„Odťal si mu ho?“
„Odťal.“
Ale ešte nepadol ústne do prachu, keď pán v kockovanom kabáte zložil hlasite kalištek
         koňaku na podnos a rozrehotal sa:
„Fantázia!“ zavolal, drhnúc sa v smiechu.
Všetci ta pozreli. Ťažko vstal a prešiel krátkymi krokmi k stolíku dvoch mladých pánov.
„Ja som Hvizdovič, notár,“ predstavil sa. „Dovoľte prisadnúť si na chvíľočku, kým mi nos
         neohmatáte… Ráčte mi ho ohmatať… Vy, pane.“ Ukázal na rytiera Faublasa.
[
46
]
„Ale, pane…“ protirečil tento.
„Vy ste mi ho odťali. Hmatajte!“
„Ale, prosím…“
„Hmataj!“
V kaviarni stŕpli všetci. Z toho bude bitka. Hrdina obledol a skrúšene ohmatal dosť
         veľký a tučný nos. Vydýchlo si všetko. Nebude pračka.
„Vezmite ho medzi dva prsty a dobre potraste ním.“
„Prečo by ho triasol?“
„Potras, švihák, veď si mi ho odťal.“
Kaška voľky-nevoľky potriasol mäsitým nosom.
„Pravý?“
„Pravý.“
Kaška celkom stratil hlas.
„A teraz choďte. Cechu zaplatím.“
Nik neveril svojim očiam. Mladí páni sa zobrali. Kockovaný kabát sa díval za nimi, kým
         sa dvere nezatvorili.
„Tých pár korún to stojí,“ dusil sa v smiechu, „a ja som nie ani Hvizdovičom, ani
         notárom… Ja som to len tak. Vedel som, že sa rozdrapuje. Chcel som vyskúmať silu pravdy…
         Sám som nebol inakší… Taká mladá opica… Kým človeka život nezahriakne… Rohy neobláme…“
[
34
]
Cassiopeja, Cefeus, Veľký a Malý voz, Polárna hviezda, Venuša,
                  Kuriatka
— súhvezdia a hviezdy na severnej pologuli
[
35
]
Bazarov
— postava z Turgenevovho románu Otcovia a deti, ktorá
               je typom nového, revolučne-demokratického, tzv. nihilistického pokolenia
[
36
]
Eugen Onegin
— typ blazeovaného aristokrata z Puškinovho
               veršovaného románu jednakého mena
[
37
]
nett
— milý, chutný
[
38
]
Rembrandtov klobúk
— dámsky klobúk so širokou particou, aký
               vídať na Rembrandtových podobizniach zo XVII. stor.
[
39
]
feš
— elegantný, výraz z viedenského módneho žargónu
[
40
]
Firi
— posmešný názov, výraz zo žargónu. V nárečí firka značí
               cifruša.
[
41
]
Objem
— objatie (rusizmus)
[
42
]
Don Juan
— postava cynika z Moliérovho rovnomenného diela a
               Mozartovej opery
[
43
]
Pečorin
— postava romantika a cynika z Lermontovovho románu
               Hrdina našej doby
[
44
]
Mošus
— živočíšna voňavka, pižmo
[
45
]
Distingvovaný
(fr.) — vybraný, jemný
[
46
]
Rytier Faublas
— hrdina oplzlého románu Lásky rytiera
               Faublasa od Louveta de Couvray

--- KAPITOLA 7 ---

Karol Ketzer
Na Ketzerovských poliach bránili. Bol jesenný, hmlistý, nepríjemný deň. Drobný, stály
         dážď pršal od rána. Ľudia i kone mokli. Záprahy ťažko ťahali brány, ľudia lenivo, zdĺhavo
         kráčali popri nich. Sopľavá, lipkavá zem sa im lepila k podošvám. Od mokroty ťahala vlažná,
         prenikavá zima. Po horách gúľali sa nefarebné, šedivé oblaky, spúšťali sa zo sivého neba na
         lesy, cesty a krovia.
Karol Ketzer, pán majetku, sa díval na robotníkov. Opretý odzadku o hrubú palicu so psou
         hlavičkou, v kožušinovom kabáte s kunovým golierom, s okrúhlou zelenkavou čiapkou na hlave,
         vo vysokých čižmách a nohaviciach štukovej farby krútil svojou hlavou sem i ta, niekedy si
         natiahol zmoknutý fúz, keď mu od dažďa zvisol, bral do hrsti tenkú, šedivastú, končitú
         briadku, prešľapoval na mieste a pohmkával.
Ľudia čakali, že povie: „Prší. Choďte domov. V takomto čase sa v poli nedá nič robiť.
         Lepšie by bolo v humne mlátiť. To by bola robota suchá, čistá.“ Nepovedal. Stál a díval sa.
         Golier vyhrnul, aby voda netiekla zaň. Hlavou mu tiahli iné obrazy a nie, čo mu ukazovali
         polia, hory, cesty, kone, ľudia. Sedela mu v myšlienkach kartárska kompánia, ktorú nechal
         len nedávno v Prešove i s desaťtisícimi zlatými. Tam v izbe číslo sedem v hostinci „U
         čierneho orla“ hral s nimi farao a obrali ho do posledného grajciarika. Keď už nemal čo
         vsadiť do kasy, vyhnal bandu a dal sa zaviesť na svoj majetok do Ploského, že sa chopí zase
         gazdovania, aby vytĺkol nových desaťtisíc alebo aspoň päť a vrátil sa hrať do Prešova.
         Žiadať revanš. Veľmi ho mrzelo, že ho tak vyrabovali… Hej, keby bol dostal deviatku, mohol
         ešte sedieť v meste. Ešte dobre, že nepostavil na tú kartu svoj prešovský dom.
Zimomriavky mu prebehli po chrbte. Počalo mu byť chladno. Pôjde domov, pomyslel si, ale
         prišiel k nemu gazda Rylko, ozruta chlap v ošuchaných panských šatách. Sňal pred ním
         široký, mäkký, nemecký klobúk, ktorý kedysi i so šatami dostal od pána, a s poníženou
         úctivosťou sa ho opýtal:
„Nenecháme túto robotu na zajtra? Prší. Ťažko je, pán urodzený s koňmi. Lepšie by bolo
         azda mlátiť.“
Pán ako čoby ho nebol počul a či nechcel počuť, zvrtol hlavou na opačnú stranu. V hlave
         mu ešte stále skákala deviatka. Boli by sa škrabali hráči… Neodpovedal. Len na opakovanie
         otázky ťažkým, tvrdým, hrubým hlasom rozkázal:
„Ďalej brániť!“
Po chvíli prešiel z medze na cestu, kde ho čakal krytý koč. Palicou si očistil čižmy od
         šúplat a nemotorne vliezol dnu. Kočiš mu zakutal nohy do medvedej kože.
„Domov!“ zahúkol.
Mohlo byť okolo jedenástej. Dážď zosilňoval. Cez rozbité okno kočiara počúval, ako šuští
         v krovinách a stromoch, plieska do mláčok na žltej, vyrytej ceste. Díval sa, ako sa
         koľajnice plnia vodou, ako tečie z kolies a hromadí sa blato na stupadlách. Kone neveselo
         šli z nohy na nohu, mokré zadky sa im parili, šuba kočišova smrdela barančinou.
Pán ešte vždy myslel na nešťastnú deviatku a na revanš… Ako sa uškľabil lakomý Berthóty,
         keď videl jeho osmičku… Ako zhrabol kostnatými rukami kopu bankoviek… Fuj!
„Zatni do tých koní,“ zakričal na kočiša.
Pobehli. Len na chvíľu. Koňom sa nechcelo utekať a kočiš ich šanoval.
„Zatni, vravím. Cvalom!“
Azda si myslel, že kone sú Berthótym, a takto sa mu chcel pomstiť. Bol ním skorej kočiš,
         ktorý sa ledva vedel udržať na baku, keď sa kone pustili do cvalu. Samého Ketzera vyhodilo,
         potom šmarilo zo strany na stranu, skoro vybil hlavou i druhé okno kočiara, chytil si
         zelenú čiapočku, ktorá sa mu nakrivila a len-len že nezošuchla a nevyletela von oknom. Dážď
         počal šibať a fŕkali kusy blata na šaty, na tvár. Zo stúpadiel sa liala riedka, hustá, žltá
         chamuľa. Kočišovi sa zalepili oči od bahna z konských kopýt. Musel potiahnuť opraty, aby sa
         pán s kočišom a kočom nedolámali.
„Žeň!“ kričal pán.
Kočiš si vytrel rukávom oči a plesol bičom do koní. „Čo počneš s bláznom?“ myslel si.
         „Ešte ma tu ovalí tou psou palicou.“
Pri skrute cesty predsa stíšili. Ukázali sa medzi stromami staré, čierne múry kaštieľa.
         Nad nimi trčali začmudené, obrýpané komíny, tmavý šindeľ strechy so zelenkavým machom, z
         ktorého vyrástli tenké, chudorľavé, ojedinelé, krátke stebla. Kde-tu tmaveli prehnité diery
         a otvorené kukly bez zátvorov ako vybité oči. Bol to kaštieľ, do ktorého pršalo. Pod
         dierami na povale boli podložené nepotrebné, otlčené lavóry, putne, misy, hrnce. Pod jedným
         veľkým otvorom tiekla dažďová voda do rozsušenej zvárky a zo zvárky na povalu, z povaly do
         akejsi rytierskej, neobývanej izby dolu stenou na kamennú podlahu. Múry sa pukali. Na
         jednej strane kaštieľa bola stena podopretá brvnami. Túto stenu strážila osobitná stráž.
         Ketzer povedal, aby sa, vraj, nezvalila. „Ako by sa nezvalila,“ hovorili ľudia, „zvalí sa,
         ešte i stráž zasype,“ ale pán, keď ho chceli osvietiť, odbavil ich nakrátko:
„Strážiť!“
Myslel nie tak na stenu, ako skôr na poklady, čo boli v dome. Stráž je potrebná, aby
         nevykradli poklady z domu. Keby bol Ketzer pred svojimi ľuďmi vyslovil argument o
         pokladoch, boli by sa mu možno i do očí zasmiali:
„Aké poklady? Vari tie sovy a kuviky na povale, či tie železné truhly s nepotrebnými
         papiermi a nevyplatenými účtami?“
Pravda, pokladov v dome nebolo. Čo bolo lepšie, odviezla pani do Bogdanoviec, kde sama
         gazdovala na muža a na syna. Zostalo niečo perín, vypchatých kancov, medveďov, vtákov,
         jeleních rohov, loveckých flínt a starých kapsí, medvedie kožušiny, hrôza hlineného
         náčinia, hrnčekov a hrncov, mištičiek a mís, jedna strieborná lyžica, nožík a vidlička, i
         to pre paniu, keď príde na majetok pána navštíviť, no a tie železné truhly, ktoré sa ani
         pohnúť nedali, a v nich papiere a papiere. Aké poklady? Kto by to vynášal? Keby poklady,
         dávno by ich bol pán prekartoval. Tak vravia ľudia. Poznajú svojho pána. Náš pán je kartár,
         zlý hospodár, prefúka všetko…
Lenže ľudia sa mýlia. Práve tie papiere sú najväčším bohatstvom v dome. Medzi nimi leží
         Dimitrij Kecher de genere Aba,
[
47
]
čo obsluhoval uhorského kráľa Kolomana,
[
48
]
keď bol ešte kniežaťom, a keď bol už kráľom, on ho sprevádzal v Haliči, kde ho
         chytili a uväznili. Tento slávny predok podával kedysi jedlá Ondrejovi II.,
[
49
]
kráľovi uhorskému, šiel s ním do Svätej zeme, kde sa ho Saracéni
[
50
]
tak naľakali, že ušli. On to bol, čo preklal mladšieho brata babylonského
         sultána, a priniesol svojmu kráľovi. Potom, keď prišli Tatári, skoro by boli zlapali
         chudáka Ondreja II., nech nepriskočí Dimitrij. V Dalmácii šípom zastrelil vodcu Vulta…
[
51
]
Tam spočíva v zošúľanom papieri aj iný predok: Alexander „s mohutnými
         ramenami“, ktorý sa bil pri Rozhanovciach za Karola Róberta
[
52
]
do tých čias, kým ho neranili… Alexander II.… Dimitrij III., judex Cumanorum,
[
53
]
ktorý zachránil krajinu pred úpadkom… Peter II.… Peter III.… Ondrej II., panský
         sluha Tökölyho…
[
54
]
Nešťastný Ondrej III., ktorého dal sťať Caraffa…
[
55
]
Tam v tých papieroch bol iste i list Ferdinanda II.,
[
56
]
kráľa a cisára, v ktorom je vychválený Ambrosius Kecher, ako padol pri Lipovci,
         keď ho bránil proti kráľovi Jánovi. Hej, hej, v tom liste je spomenutý i otec Ambrosiusa,
         neznámo ktorý Ondrej, ako sa bil proti Turkom pätnásť rokov, ako dobyl Fiľakovo, ako slávne
         vicišpánčil deväť rokov, potom bol vojenským sudcom, dobýjal Pešť, obliehal Budín, bojoval
         proti Bočkajovi,
[
57
]
vyslali ho ako delegáta do Prahy a zas sa bil proti Bethlenovi…
[
58
]
A Štefan, zavraždený v Peklíne… A František… A iní mnohí Kecherovci,
         Keccerovci, Kezzerovci, Keczerovci, Ketzerovci de Miške, de Kutaš, de Lypolch, de Radván,
         de Sékudvar, de Zurduk…
Tie truhly sú hrobky starej slávy, zatvorené na zámky. Ktorých sa tá sláva týka, tí
         vedia celú minulosť naspamäť. Vedia, že zapadla, ale si myslia, že chránia poklady, ku
         ktorým viedli kedysi krvavé šľapaje. Tí, ktorých sa to netýka, tým je stará sláva cudzia,
         možno, smiešna. Kto by teda chodil do týchto krýpt a vhlboval sa so skrúšeným citom do
         ožltlých listín, vybledlých krasopisných riadkov s krásnymi iniciálkami, ako do modlitby?
         Jedným sláva, druhým naničhodný papier. Obidvoje v truhle. Kto by to strážil?
Ale Ketzer, keď mu „direktor“ kaštieľa a dvora, Ďuro Furdík, mladý sedliak bez fúzov, s
         okrúhlymi lícami, vo vyšívanej košeli a veste, vo vybíjaných čižmách vravel, že by bolo
         lepšie novú stenu vymurovať a stráž použiť na múdrejšiu prácu, lebo takto, ak sa stena
         zrúti, kľakne pol kaštieľa, z pol pleca mu odvrkol:
„Ďalej strážiť.“
To bolo také ako „ďalej brániť“. Strážili ďalej.
Z koča, na ktorom sa viezol, vidno bolo už nápis nad hlavným vchodom. „Keczer Andreas de
         Lypócz, com. et capit. Philisteor. et Cumanorum maior et minor in Hung. An. 1627.“
[
59
]
Za chvíľu vbehli do brány a do dvora. Pán zoskočil a prešiel rovno do svojej
         spálne.
Bola to veľká bielená izba bez náradia. Dve železné truhly, jeden malý stolíček a ťažká
         drevená stolička. Postele nebolo. Miesto nej ležali na podlahe rozprestreté medvedie kože.
         Na jednej spával, druhou sa prikrýval. Neďaleko nich stál nízky biely stolček, aký obyčajne
         kladú pod nohy. Zelené kachle. Na stene železné tyčky s otvormi, do ktorých sa kedysi
         kládli fakle. Dolu okolo múru zo steny vyčnievajúce murované výklenky miesto lavíc a
         sedadiel. Dlážka drevená s vychodenými doskami, z ktorých trčali hľuzy, dobré na to, aby sa
         o ne neznámy potkýnal.
Zvliekol kožušinový kabát, hodil k medvedím kožiam a sadol si na „šamerlík“. Široké,
         veľké kolená mu trčali k brade. Chrbtom sa oprel o zabielenú stenu a čakal. Na tomto
         stolčeku prijímal hlásenia, ponosy, deputácie, hostí. Najmenej bolo hostí. Prišiel len ten,
         kto nepoznal zvyky Ketzerove. Ketzer hosťa prijal, uvítal, ani nepovstanúc zo stolčeka.
         Ponúkol ho, aby si sadol, ale hosť nemajúc si kam sadnúť, tázavo sa díval na ťažkú stoličku
         a výklenky zo stien, nevedel, čo robiť a sadol si obyčajne na zaprášený výklenok. Niekedy
         pozýval hosťa i na obed, ale kto zostal, nikdy viac neprišiel ku Ketzerovi na obed. V tejto
         izbe obedoval i spával. Bývalo to prechodné, na krátky čas. Akonáhle zozbieral nejaký groš,
         dal zapriahnuť do koča a šiel do Prešova. Na stálo sa nezariaďoval. Keď Furdík núkal, že mu
         izbu ako sa patrí zariadí, dá sem posteľ i periny, Ketzer ho odbil:
„Netreba. Takto bude i naďalej.“
„Aspoň ešte zo dve stoličky. Hostia si nemajú kde sadnúť.“
„Nech stoja.“
V izbe bolo nepríjemne, pošmúrne, vlhko i chladno. Na oblokoch rozbité tabule, kde-tu
         olejovým papierom zalepené. Dážď bil do nich. Šušťanie neprestávalo. Von sa schytil vietor
         a nedalo sa rozlíšiť, či to stromy šelestia, či dážď sipí v listoch, či potok v záhrade
         šumí. Zvuky tieto sú rovnaké a teraz rovnako hovorili: „Nie je hodno byť von, keď je i
         dnuká zima.“ Od dverí až po stolček na holej podlahe boli špinavé šľapaje. Cestička, ktorou
         pán prešiel a dva razy „direktor“, keď hlásil, že sa na streche ukázala nová diera a bolo
         by dobre už raz strechu pokryť.
„Podstaviť kaďu!“ odrezal Ketzer.
Potom, ešte pred obedom, tou istou cestičkou prešiel gazda Rylko a oznámil, že roľu
         Mikušovú už dva razy pobránili, počali ju tretí raz brániť, čo je celkom zbytočná práca. Na
         poobedie bude treba inú, suchšiu prácu prikázať.
„Ďalej brániť!“
Rylko sa nahneval. Pokrútil hlavou a za dvermi zahundral:
„To by bolo!… Viac ráz brániť nebudem… Toho sa nedožiješ… Pobrániť raz, dva, no, ale
         desať ráz… Veď by sa nám ľudia smiali… Keď si ty sprostý, my nebudeme… Pošlem ľudí do
         štálu, nech sa usušia… Takto vyjdeme navnivoč… No, nemohlo by sa mlátiť?… Mohlo by už
         prestať s tým ustavičným soplením… Postavím človeka, aby dal pozor, ak by mu zase prišlo na
         um pozrieť nás, ako dopoludnia. A my si troška podriememe… Však nás on splaší, ak bude
         treba…“
Medzitým Ketzer ďalej sedel na stolčeku a čakal. Čo čakal? Ako čoby bol zvedavý, čo si
         ľudia počnú na jeho podivné konanie. Bol to tiež istý druh hry. Keď nie na karty, zahrá sa
         takto. Vydal rozkaz, to bola karta. Akou kartou odpovie spoluhráč? Poslúchne, či čo bude
         robiť na jeho nezmysel? Hostia sa nahnevali a viac neprišli. Pomenovali ho čudákom. Gazda
         Rylko mrdol plecom, „direktor“ Furdík sa poškrabal na temene hlavy, stenová stráž pokrútila
         hlavami a všetci si šuškali: „My máme bláznivého pána.“ Ketzer ďalej hral. Vždy tým istým
         adutom: Čo bude, keď desať ráz pobránia roľu? Čo bude, keď sa stena zrúti? Či kaštieľ
         naozaj pokľakne? Čo bude, keď bude pršať i do jeho spálne? Čo, keď nebude v dome viacej
         hrncov, mís, rajníc, zvárok, vahanov — na podkladanie? Čo, keď vyrastie na celej streche
         tráva?… Ľudia povedia, že som stratil rozum. Viem, že majetok tým trpí, ale keď je to také
         zábavné… Chcem sa zabávať. Za zábavu treba platiť, nuž platím… Nech sa čudujú… Prehrávam
         pri tejto hre, viem, že si tak myslia, ale ja vyhrávam, lebo sa zabávam, nuž hrám… Myslia
         si, že som ja smiešny, a oni sú smiešni, oni…
Ketzer čakal na každú skutočnosť, na každý čin, ktorý by ho rozveselil, i keď ten čin
         váľal a rušil, mrhal a protivil sa zdravému rozumu. Nech!
Zabával sa, že sedí na stolčeku a mohol by sedieť i vo foteli, že spáva na medvedej koži
         a mohol by spávať i pod perinou, že je v izbe len jedna stolička a mohlo by ich byť i
         desať. Robím tak, ako nerobia iní. Mňa toto teší.
Na stolčeku i obedoval. Sluha Jano, „hlavný stolovník“, s dlhými fúzmi a klinčekovou
         bradou, čo si osvojil od pána, vo vyšívanej sedliackej veste s olovenými gombičkami a s
         vyhrnutou nad lakte košeľou, aby označil, ako nejaký eskamotér, že je jeho práca čistá, ho
         obsluhoval. Chodil v ľahkých, tenkých čižmách na prstoch okolo neho.
Keď bol obed hotový, kuchtík Fero na pokyn hlavného francúzskeho kuchára Jeana vzal
         pokrievku a kutáč a šiel tmavými chodbami, búchajúc do pokrievky z hlavného hrnca. To bol
         „gong“, to jest znak, že bude obed. Na tento znak prestrel pred pána veľký hárok novinového
         papiera. To mal byť obrus. Položil ta fľašu vína, pohárik a soľničku. Keď znel na dvore
         gong, ktorým sa zvolávala čeľaď, kuchtík Fero už niesol hrnček polievky pre pána a oddával
         ho Janovi. Ten čakal pri dverách spálne. Hrnček prevzal a zastal pred pánom.
„Čo je?“ opytoval sa Ketzer.
„Polievka s pečienkovými haluškami.“
„Daj!“
Sluha položil hlinený hrnček pred pána na novinový obrus a odišiel k dverám. Pán
         vychlípal polievku, otvoril drevené dvercia, ktoré boli v stene po jeho ľavom boku a
         vyhodil hrnček do tmavej komôrky.
„Ďalej!“ zavolal.
Jano, prevezmúc hovädzie mäso od kuchtíka s kosťou i špikom na drevenej mištičke,
         odniesol ho svojím húpavým krokom na prstoch a zastal s ním pred pánom.
„Čo je?“
„Hovädzina.“
„Polož!“
Sluha odišiel a postavil sa pred dvere. Pán jedol a vyhodil doštičku i s ostatkami do
         komôrky.
„Ďalej!“
Nasledovali tvarohové halušky.
„Čo je?“
„Halušky s tvarohom.“
„Daj!“
Potom prišla napchatá fajka.
„Čo je?“
„Fajka.“
Sluha ju pripálil a odišiel. Tým sa jeho povinnosť hlavného stolovníka na čas skončila.
         Odchádzal i on obedovať do čeľadnej. Pán bafkajúc upíjal si víno a keď ho mal dosť, vyhodil
         fľašku i pohár i soľničku s novinami čiže s obrusom do komôrky. Zvalil sa na medvediu kožu
         a zaspal.
Z druhej strany komôrky vyberali odhodené náčinie a brali do kuchyne na umytie. Ak sa
         niečo rozbilo, soľ s paprikou vysypala, pokrm vykydol, nechávali to tam, alebo vpúšťali
         psa, ktorý pozostatky vylízal. Dva-tri razy do roka komôrku čistili, vždy vtedy, keď bol
         pán preč.
Ketzer v túto jeseň akosi dlho zostával doma. Nevedel zozbierať ani dve tisícky. Dal sa
         zaviezť i do Bogdanoviec, druhého svojho majetku, na ktorom gazdovala jeho žena, či by mu
         nevypomohla.
Bogdanovce boli máločo menšia dedinka ako Ploské. Okolo osemdesiat domov so štyristo
         obyvateľmi, ale vtedy bol veľký rozdiel medzi týmito dedinkami. V Bogdanovciach vyzerali
         domky ako do čistých, bielych šiat oblečené deti s malými, veselými očkami. Sťaby šli na
         majáles s kytkami. Pred každým domcom bola záhradka so sirôtkami, pivóniami, slnečnicami.
         Tento rad detí pozeral na druhý rad takých istých detvákov na druhej strane. Medzi nimi
         hrboľatá cesta so stromami, hrádza a mostíky. Ľudia tiež ako kvety — v kroji s čiernymi
         klobúčkami, širokými košeľovými rukávmi, zaviazanými v zápästí tkanicou. Vyšívané goliere i
         koniec rukávov, kvetnaté hunky a vygombičkované vesty, úzke nohavice, klincami vybíjané
         čižmy. Ženy, dievčatá v červených a bielych šatkách, tmavých a jasných lajblíkoch s
         čipkovými a zamatovými okrasami, tisnúcimi prsia, farebnými zásterkami, tučnými
         harmonikovitými čižmami, sklenými perlami na hrdle, tenkými, spod šatiek vykukujúcimi
         vrkôčkami. Akýsi malý blahobyt a skromný prepych zračil sa z tých domcov a ľudí.
Aký pán, taký krám, povie sa. Môže sa povedať i naopak: aký krám, taký pán.
I prízemný panský dom, na žlto natretý, s bielymi vypuklými mrežami, obkolesený úzkou
         záhradkou ako partou, vyzeral tiež tak čisto, s malým blahobytom a skromným prepychom.
         Čierna, vysoká šindľová strecha, kde-tu popestrená novým šindľom. Nad drevenou, ťažkou
         bránou v kameni panský erb: otvorený šišak, pod ním štít s poliami a v nich dvojchvostý
         zlatý lev s čiernym orlom s rozpätými krídly, držiaci na jednom krídle korunu a v zobáku
         prsteň. Erb nebol zamazaný žltou farbou domu, ako to obyčajne býva, ale plasticky vyčnieval
         zo steny. Ešte i lev a koruna blýskali pozlátkou a orol bol lesklou čiernou farbou natretý.
         Bolo badať, že tu stačili myslieť i na starú slávu, z čoho by nasledovalo, že je v dome
         všetko v poriadku, hoci v skutočnosti býva inak: kde je všetko v neporiadku, tam ľudia
         najviac myslia na starú slávu.
V dome bývala pani Otília Ketzerová a spravovala celý bogdanovský majetok, ktorý patril
         mužovi. Vysoká, tenká, plná, pekná tridsaťdvaročná žena s pevnou vôľou a bdelými,
         pohyblivými šedými očami. V tučných malých rukách držala svojich ľudí ako na nitke a viedla
         ich k robote. Veľkými svojimi očami videla každého, čo robí, ako robí. Celý majetok i s
         pracovníkmi mala na dlani. U Ketzera mali sedliaci viacej rozumu ako pán. U Ketzera
         sedliaci zachraňovali pána, tu pani sedliakov, ak boli v biede.
Keď videla mužovu podivínskosť a divé žarty, k tomu i neskrotiteľnú vášeň ku kartám,
         najprv sa prekrižovala, potom hodila rukou. Mala brata kartára, vedela, čo je to kartár.
         Všetko odpláva. Tu treba postaviť takú hrádzu, ktorá by odolala najnáruživejšiemu prúdu a
         zachrániť, čo sa ešte dá. Rozdrobil sa medzi početnou rodinou a zčiastky i prehajdákal
         Lipovec, Peklín, Seňa, Tepličany, Rozhanovce, Lemešany… Kartami sa prebije i Ploské… Taká
         jedna sprostá karta je niekedy viac ako päťsto i tisíc jutár… Nuž, nech sa Ploské zatratí,
         ale Bogdanovce musí udržať, aby aspoň tento kúštiček zostal.
Po jednej strašnej kartárskej hre Ketzer pred ženou celkom vážne zdvihol ruku a
         zaprisahal sa:
„Nikdy nevezmem karty do rúk…“
To by bolo bývalo pre pani Ketzerovú uspokojivé, keby nebol doložil zase len celkom
         vážne:
„Krome, keď dostaneme hosťov, alebo ja budem niekde hosťom, ako aj pri inej vážnej
         príležitosti.“
Vyšiel žart. Žena nežartovala. Povedala:
„Nedbám, hraj, prekartuj všetko, len to mi sľúb, že Bogdanovce nikdy nepoložíš na
         kartu.“
„To ti sľubujem… Kedyže som ja majetok kládol na kartu. Nekartujem na dlh. Staviam
         hotové proti hotovým. Prekartujem hotové. Vyhrám hotové. Majetku sa nedotknem.“
„Prisahaj!“
„Prisahám!“
„Na svoju zemiansku česť.“
„Na svoju česť!“
„Na šľachetnú pamiatku tvojich predkov.“
„Na pamiatku mojich predkov.“
„Ešte jedno. V Bogdanovciach ja budem gazdovať.“
„Gazduj.“
„Nebudeš sa starať do ničoho.“
„Nie.“
„Prisahaj!“
„Prisahám.“
Tak odišla pani do Bogdanoviec. Mužovej prísahe dôverovala, a počala hospodáriť podľa
         svojho rozumu. S manželom sa zriedka schádzala. Skôr Ketzer prišiel do Bogdanoviec ako ona
         do Ploského. Aj vtedy žiadal peniaze.
„Dve, tri tisícky by si mi mohla dať.“
„Nemám — nedám.“
„Tak požičať.“
„Nie.“
„Na vysoký úrok… Vrátim ti o sto percent viac.“
„Nič.“
„Horšia si ako Žid.“
Pani Ketzerová nedala. Skrývala peniaze do drevenej škatuľky. Otvárala ju len vtedy, keď
         bolo treba vykupovať česť manžela a vyplácať jeho zmenky na úžernícky úrok v Prešove.
         Ketzer vravel pravdu, keď hovoril, že hrá len hotovými peniazmi, ale sa stávalo, že sa
         počas hry peňažne vyčerpal. Vtedy mu vypomáhal hostinský Grasgrün alebo bohatý mešťan,
         cukrár Stamm a niekedy i Engländer, súkenník — stáli kibici pri jeho hrách, ktorých síce
         nemohol vystáť, ale na pôžičku boli dobrí. Vymenené zmenky vlepila na majetok. Nebolo to zo
         ziskuchtivosti, ale zo sebaobrany, aby Ploské chránila, najmä Bogdanovce.
Ketzer ani teraz nepochodil.
„Nedám ti ani dva grajciare do karát.“
„Môžem ti dať zmenku. Radšej tebe platiť úroky, ako tým zbojníkom.“
„Tie vždy ja platím, a nie ty. Nedám, lebo nemám.“
„Tak si ich drž!“
Odišiel cvalom a doma sa zas vhĺbil do myšlienok, kde by mohol vziať peniaze na karty.
         Čo by sa dalo speňažiť? Do Prešova ho ťahalo neodolateľnou silou, ktorej sa nevládal
         vzoprieť. Zanechal i stolček a chodil po spálni ako ranený medveď, ručal. Zdalo sa mu, že
         stúpa po žeravom uhlí, dvíhal nohy a chcelo sa mu utekať smerom k mestu, k svojej
         kartárskej kompánii. V listoch stromov videl zelene, v hviezdach žalude, v súhvezdí osmičky
         a deviatky. Raz mu svietilo 32 uhorských, raz 52 francúzskych karát. Pomyslel, čo sa mu
         predtým nestalo, i na malý rozheganý stolíček, ktorý mal tajnú zásuvku a v nej bolo niečo
         zlatých peňazí. Aby ich vyňal, bol by musel rozbiť celý stolík a tento už obecal po svojej
         smrti sluhovi Janovi, nech sa zlostí, že dostal starú haraburdu, nech ju len rozštiepi na
         oheň. Vykotúľajú sa peniažky… Že to nebude môcť vidieť, ako sa Janova tvár rozšíri… I na
         starú Bibliu pomyslel. Tam pri prvej knihe Samuelovej je stovka, pri piesni Šalamúnovej
         druhá a pri epištole svätého Pavla k Rimanom tretia. Kto bude pobožný, vezme knihu do rúk,
         prečíta, nájde pri božích stránkach i tento profánny, ale príjemný papierik. Spomenie na
         mňa a so mnou i na pána boha, keď už budem pri ňom… V slepom patróne v čiernej loveckej
         kapse je tiež pár zošúľaných stoviek. Kapsu daruje francúzskemu kuchárovi Jeanovi. Patróny,
         hoci slepé, nevystrelia naslepo. Nech sa i ten rozpamätá na mňa po mojej smrti… Ľahko by
         bolo povynímať skryté peniaze a bolo by hneď i päťtisíc. Ale to neurobí. Pokazil by dobré
         žarty. Nevie sa, či by vyňaté peniaze vrátil. To by bola zase len akási dlžoba, a dlžoby,
         keď nemusí, neplatí. Raz ich ta vopchal, nech sú tam i naďalej. Nedotkne sa ich. To by tak
         vyzeralo, ako keby on od Berthótyho naspäť pýtal prehrané groše. Nedovolí charakter… Až
         zavriem oči, nikto nepomyslí ani na Jeana, ani na Jana, ani na Rylku, ani na Furdíka a
         ostatných… I žena ma opustila a títo sa aspoň krútia okolo mňa. Každý jeho sluha musí
         dostať po jeho smrti niečo. Tí najmenší najviac. Tie najnaničhodnejšie drobnosti nech sa
         stanú cennými, lebo najviac slúžili. Preto sa ošúchali. Majetok rozchytajú veritelia. V
         prvom rade žena. Do malých vecí kopnú. Keď nie pre inšie, tak len preto musí hrať, aby mal
         z čoho nejakou tou bankovkou alebo dukátom povýšiť v cene taký starý konský chomút, zodratý
         bekeš, staré nohavice. Žobrákov na pánov. A aby mal na hru, musí speňažiť, čo má cenu.
V istý deň ho u srdca počalo pichať od túžby za Prešovom a hrou. Potom ho čosi chytalo
         zdnuká. Hlava sa mu zakrútila. Vzchopil sa. Zakričal mimo programu na Jana, aby šiel pre
         „direktora“. Pochodil s ním sýpku, maštale, chlievy. Našiel ovos.
„Predať ovos!“
„A naše kone?“ vzoprel sa Furdík.
„Nech žerú seno so slamou.“
„Nebude ani mäsa na nich, ani oheň v nich.“
„Pozri na mňa. Ja málo jem a som ako sviňa.“
„Urodzený pán neťahá.“
„Ťahám za vás všetkých. Predať!“
Našiel jačmeň, raž, zemiaky.
„Predať!“
„Čo nám zostane?“
„Boh milostivý.“
Našiel mak, vlnu, drevo v hore, pekne popílené, poštiepané, poukladané. Všetko kázal
         predať. Čo sa to ozaj bude robiť na majetku bez ovsa, jačmeňa, raži, zemiakov? žartovala mu
         myseľ… Počkajte, až vyhrám, budete všetci v hojnosti, od koní počnúc…
Furdík predával, predával a nemohol nič predať. Nebolo kupcov. Peniažky neprichádzali.
         Nakoniec sa Furdík dorozumel s pánom, že predajú veľký kus stojacej hory. Ketzer dostal na
         ruku odčítaných štyritisíc zlatých. Keď nie s desiatimi, tak so štyrmi tisíckami probuje
         šťastie. Dal zapriahnuť do štvorky pre seba a do troch vozíkov pre svojho osobného sluhu
         Jana a desať sluhov kvôli suite a paráde a rozradostnený cválal do Prešova. Aby mu v koči
         smutno nebolo, Jano vložil fľašku terkelice. Nech má kamarátku, čo ho rozveselí.
Ten raz ho stretla v Prešove nepríjemnosť. Prišli ta v noci. „Čierny orol“ bol už
         zavretý. Ketzerovi vrela v krvi radosť roznietená fľaškou terkelice. Vyhol sa z koča a
         zakričal na svoju suitu:
„Búchať!“
Sluhov nebolo treba veľmi nabádať. Keď je pán veselý, musí byť i sluha veselý. Musí byť.
         Regula káže. Zoskočilo z vozíkov jedenásť šuhajov. Jeden päsťou, druhý palicou, ktorý na
         bránu, ktorý na obločné rámy alebo dažďovú rúru počal búchať a revať, čo hrdlo stačilo:
„Otvoriť, otvoriť!“
S veľkým pôžitkom pridali k hlasu, aby bol krik čím väčší a aby sa to pánovi čím väčšmi
         páčilo. Pán rozkazuje, sluha počúva. To nie oni, ale pán kričí ich ústami. Ak bude galiba —
         bude pánova galiba. Prázdna ulica sa ozývala pekelným škrekom. Všetci psi sa zobudili a
         pomáhali štekať. V susedných oknách sa ukázali svetielka. Ľudia v košeliach otvárali
         obloky. Nastrašení vyhýbali sa z nich, čo sa to na ulici robí. Veď nebola generálna kongregácia
[
60
]
a neprišli z dedín do mesta voličia. Bola Bachovská doba…
[
61
]
Kieho beťaha! Niektorí i pribehli a aby bol ešte väčší krik, pripojili sa k
         revu sluhov.
Na nešťastie išla okolo i cigánska banda s basou i cymbalom. Ťahala iste domov z
         niektorej krčmy. Zastala tiež zvedavá. Videla štvorku s krytým kočom a obstúpila ju:
„Pán,“ šepol primáš.
Cigáni si počali šeptať a na uvítanie pána spustili tuš. Hneď za tým pesničku:
Šedzi Karol u potočku, eja, hoj!
Ej, umýva ši z kervi ručku, bože moj!
Karolovi Ketzerovi sa to zapáčilo. Už to, že mu uhádli meno. Sám pán boh vie, akými
         cestičkami prišiel mu na um nešťastný predok, hoci zboku, Ondrej III. i s jeho synom
         Gáborom, ktorých kedysi dal sťať Caraffa.
[
62
]
Môže byť, že mu vnukli myšlienku „zakervavené ručky“… To veru bola krížová
         cesta… Čo tí chlapi vytrpeli! Možno viac ako sám Pán Ježiš Kristus… Ale my Ketzerovci sme
         tu… Nesmútime… Poďme potešiť plačúce ženy jeruzalemské, aby neplakali nad bolesťami
         Ježišovými, lež nech trnú nad nami, veselými naničhodníkmi… Iste takto rozmýšľal, keď
         muzikantom rozkázal:
„Poďme na Kalváriu!“
Veľkú bránu na hostinci otvorili. Ketzer nevošiel. Objal basistu, udrel dlaňou po pleci
         primáša, buchol zelenou čiapkou na cymbal a už aj šli k známemu vŕšku.
Keď šli hore, zahrali sv. Šimonovi Cyrenskému na piatej štácii:
Pri červenym kláštore jeden mlyneček,
pri mlynčeku umýva še šedzem dziveček…
Sv. Veronike na šiestej štácii spustili:
Ja parobok z Kapušan
nimam ženy, lem som sám…
Plačúcim ženám na ôsmej štácii:
Budzil šem ce, budzil,
nechcelas hore vštac…
„Rezkejšie!“ kričal Ketzer… „Sv. Šimonovi do ucha… Veronike pod nohy… Tým plačúcim do
         tanca!“
Tak rozveseľoval. Svätí sa nerozveselili. Na druhý deň nebol veselý ani administrátor
         stolice Šarišskej Ján Hlaváč,
[
63
]
keď sa o tomto bohorúhačstve dozvedel. Zosmutnel i Ketzer, keď ho administrátor
         dal volať. Posúdil ho hneď a zaraz na osem dní… Budete svätých rozveseľovať! Ej, keby tak
         Caraffa sedel za tým stolom, to by bol najprv dereš, vystierali by mu hnáty, obliali telo
         horúcou smolou, ohňom by ho obškvrkovali, vyťahovali za ruky skrížené na chrbte. Obstalo by
         ho tridsať katov a ich pomocníkov v zelených šatách, aby mu odťali najprv pravú ruku, potom
         hlavu a nakoniec telo rozštvrtili… Osem dní. Čože je to? A Ketzer sa predsa trhol. Nie to
         ho prehradilo, že bude osem dní sedieť, ale že bude sám sedieť, bez ľudí, bez kompánie.
         Teraz, keď má tisícky vo vrecku a mohol by sa zahrať. Keď už sedieť, tak s kompánom.
„To ma profesor König naviedol. Taký luterán.“
„Tak profesor König bol pri tom?“ vyvalil oči administrátor.
„Bol, illustrissime.“
[
64
]
Zavolali i pána profesora. Ten tajil. Tvrdil, že spal ako zarezaný. Odvolával sa na
         ženu, deti, slúžky, na pána boha. Bránil sa: nepomohlo. Ketzerovo slovo bolo viac hodné ako
         celá tá hromada dôkazov. Čosi z Caraffových časov ešte zostalo. Odsúdili ho.
„Budete sedieť spolu,“ rozhodol administrátor, „a keď ste obidvaja páni, zavrieme vás do
         jednej triedy v Collegiume.
[
65
]
Vy, doctissime,
[
66
]
budete, ako doma. Môžete prednášať o kresťanskej morálke domino spectabilissimo
[
67
]
.“
„Som čistý, ako baránok boží,“ zalomil rukami profesor.
„Keď sme tak traja,“ doporučoval Ketzer po rozsudku, „zahrajme sa.“ Chcel len podráždiť
         administrátora. Už sa nebál, že bude sám. Vytiahol z vrecka karty, podržal v ruke vejárom a
         ponúkol najprv administrátora:
„Ráčte si vybrať jednu.“
Administrátor sa zasmial:
„Ako?“
„Položíte na kartu vašu sentenciu,
[
68
]
illustrissime… Ak prehraté, nebudeme sedieť. Ak vyhráte, budeme sedieť.“
„Sedieť i tak i tak musíte. Keď vyhrám — nič nevyhrám,“ odmietol administrátor. „Takto
         vy nič neriskujete.“
„Pred chvíľou sme my prehrali. Dáte jednoducho revanš.“
„Dobre, ale čo vy dáte do kasy?“
„Osem dní slobody… No, illustrissime, len tak na žart… Vy dáte osem dní trestu.“
Vytiahol kartu i čistý baránok, to jest pán profesor.
„A vy, doctissime, dáte do kasy svojho čistého barana,“ vravel k nemu Ketzer, „ak
         prehráte, baran je zasmolený, ak nie — čistý.“
Zahrali. Administrátor vyhral a domini spectabilissimus a doctissimus dostali sa do
         Collegiuma, kde ich do jednej triedy zavrel pedel. Celkom hlúpo: na kľúč.
„Prečo ste mi to len urobili, domine,“ plakal vo väzení profesor.
„S kým by sa zahral?“
Vytiahol zase karty s otázkou:
„Naši — vaši?“
[
69
]
„Nedbám,“ prikývol nešťastník, „ale solídne.“
„Desať zlatých.“
„Tíí! To je moc.“
„Päť.“
„Zlatka.“
Lúskajúc s pôžitkom kartami, dal ich pomiešať profesorovi a prevzal ich.
„Attention!“
[
70
]
Upozornil, že sa hra počína a zložil jednu kartu naľavo. To bolo „naši“ — výhra
         Ketzerova. Druhú napravo. To bolo „vaši“ — výhra profesorova. Nebola to pravá hra naši —
         vaši, ale v dvojke sa inak nedalo. Tak ich kládol naľavo, napravo, naľavo, napravo, kým
         profesor nezavolal:
„Attention!“
Ketzer zložil kartu naľavo pomalšie a pozornejšie:
„Naši.“
Potom druhú napravo:
„Vaši.“
Obrátil kartu na ľavej kôpke:
„Zelená osmička.“
Obrátil sa k pravej kôpke.
„Červená desiatka.“
Profesor vyhral.
„Dve zlatky!“ zdvojnásobnil Ketzer, keď profesor potiahol dve zlatky k sebe.
„Dve zlatky!“ a šuchol ich naspäť.
Zas vyhral profesor.
„Štyri zlatky!“
„Tu sú!“
Profesorovi prialo šťastie i tento raz.
„Osem!“
„Osem!“
Za tým bolo šestnásť, tridsaťdva, sedemdesiatštyri, sto štyridsaťosem atď. Profesor
         vyhrával. Hrali od rána do večera, celú noc, až do rána, kým sa ustatý profesor nevyvalil
         na pódium s katedrou a nezaspal. Ketzer sa hneval:
„Mal som si vybrať silnejšieho človeka. Takýto červík mi tu bude chrápať. Hore sa!
         Vyspíte sa, keď nás vypustia.“
Strhol ho z pódia, posadil. Profesorovi tiekli sliny po brade a odkvacla mu hlava. Darmo
         triasol ním Ketzer. Nebol vstave oči otvoriť. Šuchol mu i pohár vody do tvári. Nepomohlo.
         Ťahal za nos. Nič. Keď ho pustil, už i ležal.
Bolo to trápenie vydržať za osem dní s toutou profesorskou hlístou. I keď sa vyspal,
         ledva držal zmysly pohromade. Žmurkal očami a triasol sa pri každom Attention! Mal strach,
         že prehrá, čo vyhral. Bolo toho okolo štyristo zlatých. Ohromný peniaz. Koľko by sa za to
         dalo nakúpiť kníh! Ketzer ho s opovržením pozoroval. Radosť mu robilo, keď mu mohol nahnať
         strachu. Tých štyristo zlatých by bol tak ľahko vyhral naspäť. Len by ich bolo treba
         položiť na jednu kartu! Profesor by iste omdlel. Lažíroval, aby sa profesor nezaťal a
         neprestal hrať. Hoci, keby tak naozaj nechcel, prinútil by ho i palicou. Spomínal svoju
         kompániu v „Čiernom orle“. To boli chlapci smelí, chladnokrvní, vytrvalí, hrali s ním dni i
         noci a neustali, nie tak, ako tento prekliaty sedmispáč. S nežnosťou v srdci mu prišlo na
         um, že keď ležal v týfuse na svojom čiernom diváni v tridsaťdeväťstupňovej horúčke,
         prichádzali do jeho izby a na jeho potešenie hrali s ním… Ach, a tu by bolo tak krásne a
         ticho. Bez kibicov.
Keď profesor neúprosne zaspal, bývalo mu veľmi smutno. Myslieval na pedela, či by ho
         nemohol získať na pár partií. Chodil po triede s palicou a vábilo ho pretiahnuť ňou po
         suchom, kostnatom zadku učeného, ale slabého pána profesora. Zabával sa, ako vedel. Šteklil
         ho pod nosom dlhou slamkou. Ukradol mu z vrecka všetky peniaze. Vytiahol zo steny klinček a
         pribil spiaceho o pódium. Zväzoval mu dlhé fúzy. Všetko z neúcty, z nudy, zo smútku, zo
         zábavy. Teraz by mu bol milým azda i kibic, ktorých sa vždy chcel striasť a nemohol. Hrával
         sa i sám so sebou, ale to sa mu chytro zunovalo, keď ten istý človek i vyhrával i
         prehrával.
— Po ôsmich dňoch ich pedel z Collegiuma vypustil.
Ketzerovi v sekunde narástli krídla. Túžba za slobodou sa chytila plameňom. Skoro
         utekal, aby sa čím skôr dostal do svojej izbičky u „Čierneho orla“ a zišiel sa tam s ľuďmi
         seberovnými. Sotva sa vyfúkal od rýchlej chôdze, už ho navštívil člen starej zemianskej
         rodiny Štefan de Uz, statkár v Uzovciach. Dlhý tenký pán v atile a v úzkych nohaviciach so
         šnúrami za sárami nízkych lakových čižiem s kvastľami. Husté šedivasté vlasy. Okolo uší
         bočná brada, ktorá sa ťahala podbradkom. Podľa šiat bolo vidno, že je prívržencom
         neodvislosti Uhorskej krajiny. Volali ho domine Deus.
[
71
]
Ktorýsi jeho predok sa nechcel na ceste vyhnúť štvorke jágerského biskupa a keď
         mu tento nahnevaný zakričal: „Vystúp! Ego sum episcopus agriensis, servus Dei,“
[
72
]
Uz odpovedal: „Sed ego sum dominus de Uz
[
73
]
(Deus).“
Ledva sa uvítal s Karolom Ketzerom, už prišiel Žigmund Kapy z Kapušian, tiež vysoký,
         silný pán s vyholenou tvárou v nemeckých, úzkych nohaviciach a topánkach. Rakušiak.
[
74
]
O tomto sa hovorilo, že dal tri dediny za jedného koňa a za polhodinu prehral v
         kartách z osemdesiatich dedín päť. Iste sa to stalo v menšej miere s jeho dedom alebo
         pradedom, ale prischlo na ňom, hoci tých dedín už dávno nebolo.
Prišiel i Magurský, plecitý, široký, územčistý, v chlpatých zelených šatách. Široké
         nohavice mu padali na široké sáry čižiem. Podľa šiat bol zreteľný poľský vliv. Chýrna
         rodina. O Šimonovi Magurskom je v kronikách napísané, že sa podpisoval ako kráľ. Prikladal
         k svojmu menu R. C. — Rex Crusloensis, to jest Kráľ Kružlova. Kružlov je dedinka v
         bardejovskom okrese.
Ketzerove ramená sa nezatvárali. Objímal kompanistov. Zavrel ich len pred kibicmi, ktorí
         tiež hneď prišli. Prešovský „purger“
[
75
]
Stamm, podliezavý, sladký, so stlačenou holou tvárou, hostinský „Čierneho
         orla“, Grasgrün, guľatý a bruchatý so špicatými luciferskými črtami, a súkenník Engländer,
         vycivený boháč s dlhou, chudou tvárou. Postavili sa za chrbty hráčov, potom si prisadli a
         strkali nosy do karát. Spočiatku sa ešte ako-tak držali hráčskeho pravidla: „Kibic, drž
         hubu!“ ale keď Ketzer tri razy vyložil jedno za druhým figúry, ktoré v hre makao nič
         neznamenajú, „purger“ Stamm sa nezdržal, aby nevyčítal kartám:
„Potvory — samé dámy.“
Grasgrün doložil:
„Početná rodina.“
A Engländer:
„Kotí sa to ako mačky.“
Nezbadali, že za Engländerom stojí štvrtý kibic, Honig, koňokupec, ktorý sa medzičasom
         vtiahol nezbadane do izby. Musel tiež niečo povedať:
„Treba lepšie miešať.“
Ketzer prestal vykladať karty.
„Jano!“ zavolal.
Vošiel osobný sluha.
„Zarežete dvoch baranov,“ natriasal sa Ketzer na diváne, „päť prasiec, aby bolo i pre
         toho, komu baranina smrdí. Spravíme majáles pre pánov kibicov. Musíme si ich raz uctiť pre
         ich účasť pri našej hre. Zaslúžia si to. A hodne vína! Toho najlepšieho. Tam v Ploskom, v
         zadnej pivnici mám súdok tokajského. Vykotúľajte ho k medokýšu, kde je moja jágerská
         chalupa. Nech sa vám páči,“ obrátil sa, klaňajúc sa ku kibicom. „Týmto vás slávnostne
         pozývam… Prosím pána Stamma, i pána hostinského, i pána Engländera, i pána Honiga,“ ukázal
         na nich rad radom. „A prosím, aby sa dostavili i ostatní, čo nás tu oblažujú, pána
         Volontaja, Krežinského. Možno, že sa mi podarí získať i stoličného administrátora i pána
         profesora Königa.“
Tlesol dovedna dlaňami a pošuchal si jednu o druhú, ako to človek robieva, keď sa niečo
         podarí.
„Zahráme si raz v prírode veľkú partiu. Od rána do noci. Budú nám kibicovať smreky a
         duby so slniečkom a potokom. Tí sa nepletú do hry… Prídeš i ty, Deus, Kapy, i ty, kráľ z
         Kružlova.“
Všetci sa tešili a ďakovali za pozvanie.
„Tak, Jano môj,“ rozkázal ďalej Ketzer, neobyčajne mnohomluvný, akým nebýval. „Nech je
         tam i Cigán. Spoločnosť bez muziky, ako pečienka bez masti.“
Označili deň majálesu.
Kibici boli neobyčajne poctení. Budú sa zabávať s pánmi, s takým Ketzerom, Kapym,
         Magurským, stoličným administrátorom. Kartovať budú s nimi. Veď je to viac hodno, ako keby
         dali po tisícke… Troška je ten medokýš ďaleko a jágerský domček vysoko, budú musieť ísť na
         vozíkoch a potom hore vŕškom aspoň hodinu peši, ale panská láska je veľa hodna, keď sa i od
         nej zapotíš a ustaneš.
V deň majálesu sa vyparádili do nedeľných belasých šiat, do bielych škrobených košieľ s
         voľnými tmavými viazankami, vyholení, natretí pomádou, s pristrihnutými fúzmi a bradou, s
         tisíckami vo vrecku, nasadli do vozíkov už o piatej ráno, aby boli dosť zavčasu pri
         medokýši.
Ketzer hral v tú noc od večera do svitu. Ráno, okolo desiatej sa zobudil a spomenul si
         na majáles. Zamrzelo ho, že tak dlho spal. Páni už aj klopali na dvere. Keď im Ketzer
         otvoril a rozhodil karty po stole, rozsadili sa okolo okrúhleho stola a probovali jednu,
         dve partie. Bolo tichučko bez kibicov. Od tohoto ticha sa Ketzer nadchol a konzekventne
         zdvojnásobnil položky. I ostatní sa ponáhľali využiť príjemného pokoja. Za chvíľu sa
         pustili do riadnej hry.
Stamm a ostatná spoločnosť našli dvere loveckého domku zavreté. Z komína sa nedymilo.
         Čakali dlho. Nik neprichádzal. Po Janovi ani slychu. Po baranoch ani stopy. Prasatá
         nekvičali. Stamm sa pustil hľadať šľapaje, ale nič nenašiel. Zvonili na obed, keď sa
         hostinský udrel po čele, že ich Ketzer oklamal. Engländer mal ešte ideálny pojem o pánoch,
         tvrdil, že to nemôže byť.
„Pán plní slovo,“ presviedčal.
„Tak ako zroky zmeniek,“ podvracal Grasgrün.
„Zmenka a majáles sú dve veci.“
„Slovo ako slovo.“
„Zahrajme sa sami,“ navrhol koňokupec Honig.
„S hladným žalúdkom,“ zmŕštil sa Grasgrün.
Poslali do dediny pre chlieb a zahrali sa po pansky. Tak sa rozohnili, že im hra trvala
         až do večera. Len okolo polnoci sa vrátili. V oknách Ketzerovej izby sa ešte svietilo.
         Kompánia hrala. Vrútili sa k nemu do chyže plnej dymu a osopili sa na neho, že ich vodil za
         nos. Ketzer vyhrával a bol dobrej vôle. Zachechtal sa, až diván skákal a ponúkol im:
„Choďte dolu. Cechu zaplatím.“
Ale kibicova nátura je hráčska. Radšej nebude jesť a piť, zrečie sa odpočinku, len aby
         mohol s hráčom „drukovať.“
[
76
]
* * *
Časom sa Ketzerova kartárska spoločnosť zmenila. Ustavične hrať nevydržali panské nervy
         a u niektorých ani vrecká. Len Ketzer neochaboval. Bol ako zo železa a vždy našiel peniaze,
         tu u Grasgrüna, tu u Engländera. Pani Ketzerová vymeňovala zmenky a jej „škatuľka“ sa
         vyprázdňovala, len papiere sa množili a ťarchy na majetku rástli, i keď v jej prospech
         vtelené, no bez tej krásnej vlastnosti, že by ich bola mohla na ruke poťažkať ako peniaze.
         Ťarchy nemohla a ani nechcela speňažiť, lebo nechcela exekvovať vlastného muža. Tu bol ten
         mŕtvy bod, kde musela zastať, ako poriadna žena, ktorá mala muža i majetok chrániť.
         Uskromňovala sa, ako mohla. Kedy-tedy nazízala do jej okien i bieda, predbežne len o groš.
I Ketzer počal akosi strácať na svojej hrdosti a nenávidení kibici rásť vo svojej
         bezočivosti. Boli už aj nepanskí hráči, nielen nepanskí kibici. O kom sa vedelo, že má
         peniaze, mohol si prisadnúť k stolu. Tak sa dostal do hry „purger“ Stamm, hrával so svojím
         hosťom i hostinský Grasgrün, votrel sa i súkenník Engländer. Pristávali i nie celkom čistí
         a kládli ponad hlavy hráčov svoje piatky, desiatky, stovky. Keď je čo len jeden hráč
         nečistý, zdá sa celá hra nečistou, ako keď niečo počne plesnieť. Od jedného nahnitého
         jabĺčka sa i zdravé pokazia. Engländer veľa šuškal a keď tento, šuškali i hostinský, i
         Stamm, i hráči spoza chrbta. Ketzer desať ráz prehral a raz vyhral. Groše sa kotúľali,
         bankovky šušťali.
Bol smelý do bezočivosti. Mal vo zvyku, ako sme už videli v hre s
         profesorom-spoluväzňom, „duplovať“. Mienil, že kto má dosť peňazí, musí vyhrať. „Prehrám
         raz,“ presvedčoval sa, „zduplujem.“ Tak zlatka vyvolávala dve, desiatka dvadsať zlatých,
         stovka dve stovky, tisícka dve tisícky. Raz príde dobrá karta po desiatich zlých, raz musí
         vyhrať po desiatich prehrách a v tej jednej výhre budú všetky prehry. Čože také zajačie
         mestské dušičky! Naľakajú sa každého väčšieho zvera, každej okrúhlejšej sumy. Len nech sú
         peniaze, cennosti, hodnoty po ruke.
A zas sa mu darilo. Hráči odskakovali, keď ich ohromil niekedy i viac tisíckami, na
         ktoré sa nemohli v minúte poskladať a prekvapení poveriť jedného hráča, ktorý by bol hral
         za všetkých na spoločné vrecko proti hazardujúcemu statkárovi. Už v tom je konšpiratívna
[
77
]
nečistota spoluhráčov, keď sa spolčujú v hre proti jednému. To sú priatelia
         proti nepriateľovi v kartách.
Raz vošiel k hráčom i bohatý, ale skúpy prešovský mešťan-rukavičkár Melcer. Najprv len
         pozrel na hrajúcich sa ako kurča na sopeľ. Niekoľko ráz siahol za peňaženkou, v ktorej boli
         napchaté samé veľké banknóty, že vytiahne jednu a zahrá, ale vždy odtrhol strmým pohybom
         ruku, sťaby sa bol dotkol niečoho horúceho, čo mu popálilo prsty. Chcel si aj prisadnúť,
         aby bol bližšie ku kartám a peniazom v kase. Odhrnul krídla dlhého nemeckého kabáta, chytil
         stoličku, spúšťal sa pomaly na ňu a zas sa chytro vyrovnal: nebude sadať na tú horúcu
         platňu. Je pravda, že by mohol vyhrať a mal by ešte viac peňazí, ako má, ale mohol by i
         prehrať a mal by ich menej. Na stole bola kopa peňazí. Čert mu našepkával: Ľa, toto všetko
         by mohlo byť tvoje, len mať dobré kartičky.
Engländer sa vyvalil. Šiel peniaze zháňať, očistom sa vyhovoriac, že ide troška von, len
         aby pokračovali. Ketzer — bankár pozrel na Melcera, miešajúc karty.
„I tebe?“
„Tak dajú, pán Karolko,“ nezdržal sa a prisadol na Engländerovo miesto. Pohladil sa po
         boku a vytiahol starú, veľkú a tučnú peňaženku. Vybral z nej niekoľko stovák a položil si
         ich do nohavíc.
„Peňazí ako pliev,“ popýšil sa, ťapkajúc po starej tobolke, aby presvedčil hráčov, že
         nemajú do činenia so zlatovkárom. Vydrží on i tie najväčšie vložky. Ukazoval sa smelým a
         mal sto chutí obohrať všetkých.
Neprešlo ani polhodinky a v nohaviciach nebolo ani papierika. Vyňal zase tobolku a z nej
         tri, štyri banknóty, prenesúc ich takto z kabáta do pravého vrecka nohavíc. Možno, že keď
         budú stovky v pravom vrecku, obráti sa hra a usmeje sa mu šťastie. Z vrecka povandrovali
         papieriky najprv pred neho, potom do kasy, z kasy pred Ketzera. Kôpka rástla pred bankárom
         a odtiaľ nedajbože, aby šli spiatočnou okružnou cestou k hráčom, najmä nie k Melcerovi, ako
         čoby tým stovkám smrdel ich vlastný domov — zamazaná tobolka rukavičkárova. Aj si pomyslel:
         „I mne smrdelo doma zostať a teraz tu máš, ako sa vrátim?“
S ľútosťou poznával svoje banknóty v papierikoch pred Ketzerom. „Tá atramentom pofŕkaná
         bola moja. I tá s tým mastným fliačkom… I hentá s tým nalomeným rožkom… I tá zalepená cez
         prostriedok.“ Znervóznel. Stal sa nerozvažitým, raz hazardným, raz plachým, vždy v nepravom
         čase. Raz sa rútil do hry ako blázon, raz odskakoval bez príčiny. Šiel na neho strach.
         Počal sa potiť. Tobolka chudla, ako čoby robila odtučňovaciu kúru v Mariánskych kúpeľoch.
         Nakoniec vydala posledný svoj obsah a stala sa tľapkavou ako biaľoš.
Keď odplávala posledná stovka, Melcer odrazu zaplakal ako decko a vrhol sa na kolená
         pred Ketzerom:
„Odpustia mi, pán veľkomožný, a vrátia mi peniaze.“
To bol veľký úpadok v charaktere hráča a panskosti kompánie, že sa dostal medzi nich
         človek, ktorý plače nad prehranými peniazmi. Ketzer sa nahneval. Kam sa podeli páni, ktorí
         bez mihnutia očí zostávali nahými, ale pánmi. Čo sa pletie takáto žobrácka handra medzi
         nás? Bolo mu hnusne. Zašteklilo ho v hrdle, ako keď si šiel prstom do neho.
„Koľko si prehral?“
„Sedemtisíc.“
„Máš kredit u mňa na sedemtisíc. Hraj!“
Hrali ďalej. Melcer prehral i úver. Zas si počal oči utierať.
„Cez zajtra som ti dlžníkom,“ povedal mu s odporom Ketzer. „Dnes ti ich nedám. Môžeš si
         ich vyhrať zajtra.“
Prerušil hru, čo mu skoro zle bolo od pohľadu na úbohého rukavičkára.
„Dnes už neviem hrať. Poďme dolu.“
Zišli do hostinca okrem plačúceho Melcera. V reštaurácii bolo plno ľudí. Cigán hral.
         Bola to tá istá banda, čo vyhrávala plačúcim ženám a sv. Šimonovi na Kalvárii. Primáš sa mu
         hlboko poklonil a ostatným členom hudby rozšírili sa ústa od radosti, keď videli žartovného
         pána. I ostatným obecenstvom prešla akási vlna nadchnutia. Ketzer bol v čiapke so zeleným
         tienidlom. Sám Grasgrün ho obsluhoval a odporúčal, čo má jesť a akého vína si má vypiť.
         Primáš sa obrátil tvárou k nemu a celá muzika ako čoby len jemu hrala. Niet väčšej kokety
         ako cigánsky primáš. Ketzer hneď po večeri zanôtil, len tak pre seba:
Oženil som še
na mojo neščesce,
vžal som sebe švárne dzivče,
čo me ľúbic nesce,
na mojo nešcesce.
— Ketzer sa chce zabaviť, — blyslo primášovi hlavou a zachytil starú smutnú baladu o
         chladnej žene. Počal sa proti nemu skláňať a vystierať, dvíhať i spúšťať husle, preberajúc
         po strunách čiernymi prstami s prsteňmi. Cimbalista až nad svoju hlavu vznášal paličky, aby
         prudšie padali a hučal cimbal, zahládzal melódiu dlaňou, keď prechádzal k vyšším tónom, kde
         žalostila pieseň a smútok muža. Kontráši nesekali, len ťahali pomaly sláčikmi. Basista s
         chuťou tu odďaľoval basu od seba, tu ju priťahoval. Ketzer spieval:
Ona špí a chrápí
a mne neoblapí
a ja ležím pri jej bočku
až me žima trápí,
že me neoblapí.
— Bude tu stovák, — myslel si primáš. Čelo sa mu spotilo a jagalo. — Aspoň sa tisícka
         lepšie prilepí. — Srsť na sláčiku sa trhala, v chvíľočke ju odstraňoval, hľadiac do očí
         Ketzerových a usilujúc sa mu ulahodiť. Ostatní hostia počúvali. Ani nepomysleli na to, aby
         si rozkázali „svoju nôtu“. Nebudú sa za prsty ťahať s Ketzerom. Prenechali mu pole zábavy s
         Cigánom. Kde-kto húdol s ním:
Za trima hurami
vojsko táborami,
počkajce me, pán Rákóci,
ta ja pojdzem s vami
za trima hurami.
Pieseň sa skončila so svojimi troma veršami. Očakávala sa druhá, veselšia pesnička, ale
         Ketzer znova počal:
Oženil som še…
Po treťom ráze z obecenstva kričali: „Inú, inú!“ ale Ketzer zotrval pri balade. Cigán
         smel hrať len túto pesničku, potom len štyri strofy z nej, potom len tri, potom dve a
         jednu. Zostal len riadok:
„Oženil som še…“
Vždy len „Oženil som še“, „Oženil som še“. Bolo to nudné. Hostia reptali. Ktosi zanôtil
         vysokým tenkým hlasom:
Za kopečkom kapusta.
Hej, moja mila, premilena, daj usta.
V druhom kúte sa ozval hrubý hlas:
Ja by dala, ty bys vžal.
Hej, chto by chlapca abo dzivče kolisal?
Nato hrubý pán stojaci v dverách z výčapu:
Je tam doma stará mac, —
hej, budze chlapca abo dzivče kolisac…
Ale ani Ketzer, ani cigánska hudba sa nedali mýliť. Hrali prvý riadok z piesne „Oženil
         som še“, hoci to bolo i primášovi zunované. Pravda, v nádeji na dobrú odmenu hral, ako
         kázal pán. Dal sa do árendy Ketzerovi a tým sa zriekol, že mu zaplatia i ostatní hostia.
         Veď kto by aj platil za to ustavičné „Oženil som še“. To sa už počúvať nedá. Grasgrün sa
         priplichtil a úctive chcel presvedčiť zabávajúceho sa, že je pekná pesnička i o tých
         hrdličkách:
Zelenajú sa valaly,
kde harličky še schádzali…
Ketzer mu zahúkol do ucha:
Oženil som še…
Nedalo sa nič robiť do samého rána. Zasvietilo slnce na rámoch oblokov, keď sa Ketzer
         zdvihol a pošiel lenivým krokom k východu. Cigán spustil pochod:
Pod zeleným varškom voda ceče…
Všetci z bandy sa hlboko klaňali a primáš najhlbšie. Na ich tvárach bolo napísané:„A
         stovka nič? Kde je pudilár? Kedy ho už otvoria, pán veľkomožný?“ Pán veľkomožný postál,
         spravil tak, ako čoby chcel vyňať peniaze, ale rozhodil rukami na znak toho, že nemá.
         Prestali hrať. Natiahli sa im tváre a sklonili rozcuchané hlavy. Zárobku nebude, ani
         delenia. Celú noc sme zadarmo hrali, a ešte tak sproste. — Zbijú ma! — myslel primáš na
         basistu a cymbalistu. — Chvalabohu, že sú už ostatní hostia preč, tí by ma domlátili, že
         som im ani jedinkú nezahral. — V svojich myšlienkach zabudol na kontrášov, ktorí najväčšmi
         blýskali očami. Už i pocítil úder do tvári. — Už ma bijú! — A bol to práve honorár
         Ketzerov. Hodil mu svoju zelenú čiapku s rehotaním:
„Tu máš na pamiatku, ucti si moju hlavu.“
Odišiel a sklamaní Cigáni za ním…
Na tretí deň sa opytovali páni Ketzera:
„Nehral si včera popoludní?“
„Hral, s rukavičkárom Melcerom. Tretí raz prehral sedemtisíc. A prečo?“
„Nie je možné. Videli ťa sedieť v cukrární u Stamma.“
„Nebol som.“
„Pozdravovali sa ti ľudia a ty nič. Čítal si novinky hore nohami.“
„Nemôže byť. Popoludní som slzy utieral Melcerovi a tešil ho, že si prehru doženie, keď
         nie na piaty, nuž na desiaty raz. Ak mu nepoviem, že som mu tých sedemtisíc dlžen, zajtra
         by sme mu mohli ísť na pohreb.“
„Sedel tam v takej istej zelenej čiapke, akú ty nosíš.“
„Tíí! Veď je to Štefo Sivák, primáš.“
Ketzera zamrzelo. Nikto takú čiapku nenosí, len on a táto nová ho tlačí. To budeme dvaja
         Ketzerovci. Ešte väčšmi ho mrzelo, keď mu zvestovali, že dolu v hostinci hrá Karol Ketzer v
         zelenej čapici. To si ju ten bandita položil na hlavu a tak hrá.
„Jano! Zavolaj mi ho!“
Primáš prišiel v Ketzerovej čapici.
„Tu máš päťdesiat zlatých za tú čiapku.“
„To je málo, pán veľkomožný.“
„Teda sto.“
„Nemôžem sa rozlúčiť. Čiapka z takej vzácnej hlavy.“
„Tak dvesto.“
„Ľúto mi je za ňou, ale ako im,“ nechcel si pokaziť primáš budúce obchody a mysliac na
         to, koľko už stovák vylovil sláčikom z vrecka tohoto gavaliera.
„Potom mi ešte zahráš na radáš tú…“
„Oženil som še‘“ vpadol mu do reči rozveselený primáš. Bol by sa roztancoval od radosti
         pred pánmi, nie preto, že dostal dvesto zlatých, ale skôr preto, že ich bude môcť pred
         kamarátmi zatajiť. „A keď nie všetkých dvesto,“ ozvalo sa v ňom svedomie, „polovičku iste.“
Tancovať sa nesvedčilo hneď: bol by znevážil čiapku. Zatancoval si na chodbe, kde ho nik
         nevidel.
* * *
Dni kráčali bystrým krokom. Ľahké dni — ľahký krok času. Ťažké dni — a čas sa vlečie ako
         na barlách. I v tom je nespravodlivosť. Dni zábav utekajú, a mali by stáť, dni starostí
         akoby stáli, a mali by utekať. I koniec behu i koniec pomalého krivkania je len v tom
         spravodlivý, že je istý a že človek na konci životnú partiu prehrá.
Ketzer i tu bol výnimkou. Skončil partiu a…
Bol jesenný podvečer. Tône hneď popoludní rástli v kútoch izby a rozrastali sa do vysoka
         a široka. Tváre hráčov sčernali. Zapálili sviece. Spustili záclony. Odtisnutý stolík
         pritiahli k čiernemu remennému divánu, na ktorom sedával Ketzer. Aby vyhnali hustý cigarový
         dym, otvorili dvere do chodby. Bola malá pauza. Rozkázali si nové karty a kým ich
         priniesli, hráči oddychovali. Hrali neprestajne od obeda. Do obeda od rána. Do rána od
         večera. Okolo piatej na svite sa rozišli. I tých pár hodín odpočinku im bolo ľúto. Hra šla
         náruživo. Ketzer prehrával. Mrzelo ho, že necháva prehru čo len na dve, tri hodiny vo
         vrecku cukrára Stamma, Grasgrüna a Engländera. Týmto zase bolo protivné, že nevytiahli
         všetko od Ketzera. Od desiatej dopoludnia sa šťastie obrátilo ku Ketzerovi. Vyhrával až
         posiaľ. Pri sviečkach sa možno zvrtne hra, mysleli si prehrávajúci… Tiene padali na steny.
         Lomené, komické torzá postáv, pliec, rúk v grotesknej veľkosti sa pohybovali. Hlava a
         plecia Ketzerove knísali sa sem i ta za divánom a zdali sa na stene ako ohromný glóbus
         položený na širokej rovnej skrini.
Dobre padla táto krátka pauza. Pri hre od stálej neistoty vybičované nervy sa tíšili,
         stlačené prsia sa mohli rozšíriť, dych podľa ľúbosti vypustiť, zmeravenými nohami podupať,
         ruky rozšíriť, drieky natiahnuť, aby o chvíľu znova mohli započať troška osviežení, znova
         napäť nervy a pozornosť, upútať oči na kartu, zviazať myseľ a vnoriť sa do neistoty. Čím
         väčšia napnutosť, tým krajšia hra.
Ketzer bol chladnokrvný. Mohol byť. Mal vo vrecku okolo dvadsaťtisíc výhry. Len hlava ho
         troška bolela a krútila sa chvíľkami, ako kedysi v Ploskom. Vtedy si to vysvetľoval hnevom,
         že nemôže zohnať peniaze a túžbou za hrou a kartárskou spoločnosťou v Prešove. Teraz sa mu
         videlo, že je to preto, lebo od rána pil a fajčil. To síce robil vždycky, ale možno, že
         toho bolo predsa viac ako inokedy. Ináč, bôľ to nijaký nebol, len akási ťažkosť v sluchách
         a akoby mu obruč sťahovala čelo. V hre si toho ani nevšimol, len teraz v pauze.
Pauza netrvala dlho. Doniesli nové, zapečatené karty. Ketzer rozlomil obal a prešiel
         palcom po ich lesklom, tvrdom vŕšku akoby po klaviatúre, že to lusklo. Začal ich miešať
         sediac už na svojom diváne. Bol na rade, aby delil.
„Ďalej hrať!“ povedal veselo.
Bolo to tak povedané, ako keď doma rozkazoval: „Ďalej brániť!“ alebo: „Ďalej strážiť!“
         alebo: „Kaďu postaviť!“ „Všetko predať!“
Posadali tak, ako boli predtým. Napravo od Ketzera sedel hostinský, od tohoto napravo
         Stamm, od tohoto napravo Engländer. Pri okrúhlom stole Ketzerovým proťajškom bol Stamm,
         hostinského proťajškom Engländer. Hrala sa „ferbľa“.
Prvé tri hry boli slabé, karty nízke, nik sa nepúšťal do výšky. Pri štvrtej hre si
         nadelil Ketzer krásne karty: holbového túza a holbovú desiatku. Skoro najlepšie karty, aké
         môžu byť v tejto hre. K nim môže prísť pri druhom dávaní ešte jedna holbová figúra. To je
         tridsaťjeden. Ak by prišli náhodou dve holbové figúry, to je „banda“, nad ktorú sú lepšie
         len štyri túzy. Takéto karty dobrý hráč využije a každú kartu speňaží.
„Predávam,“ povedal nedbalo Ketzer. „Desať zlatých prvá karta.“
Posledný bol Engländer. Odhodil karty:
„Fuj.“
Stamm, ktorý bol predposledný, zaplatil desať zlatých. Mal teda tiež dobrú kartu.
         Hostinský, prvý od Ketzera, si pozrel podané dve karty. Mal v rukách štyri rozličné farby.
         Zahodil ich do kôpky.
„Desať zlatých prvá karta,“ predával ďalej Ketzer Stammovi.
Stamm vtlačil podanú kartu za prvú, obrátil lícom karty k sebe a tisol rožok prvej
         pomaly naľavo, čo sa ukáže. To sa povie „gustírovať.“ Hráč z jedinkej čiarky vie posúdiť,
         akú kartu dostal. Spokojne kývol hlavou. Hráč neprezrádza seba. Spokojné kývnutie hlavy
         mohla byť faloš.
„Tu je dvadsať,“ mľasol Stamm gambami.
„Štyridsať druhá,“ licitoval Ketzer.
„Dám naslepo. Osemdesiat,“ zacenil predávanú kartu Stamm Ketzerovi.
„Tu sú.“
„Druhá zdarma.“
Ketzer dostal holbového kráľa a žaluďovú sedmičku. Mal tridsaťjeden.
„Volám dve kompánie!“ povedal uverene Stamm.
Kompánia znamenala stovku. Stamm teda volal dvesto zlatých.
„Štyri naspäť,“ nedal sa Ketzer.
„Osem!“ ripostoval Stamm.
„Regiment na ne!“
Regiment bolo tisíc zlatých.
„Dva regimenty! Neutekáme,“ zažartoval Stamm.
— Chce ma alebo odstrašiť, alebo má dobré karty, — myslel si Ketzer. — O tom sa hneď
         presvedčíme.
„Ukáž dve karty.“
Stamm ukázal zelenú osmičku a červeného dolníka. Ketzer uvažoval: Môžu byť tri sedmičky
         alebo traja dolníci. V tomto páde prehrávam… Môžu byť tri zelené, túz, kráľ, sedmička. To
         je dvadsaťosem. V tomto páde mám viac… Môžu byť tri červené, dolník, desiatka, túz. V tomto
         páde má toľko ako ja, ale je prvý, má prednosť a tak by prehral… Môže mať i štyri farby…
         Môže mať dva červene a dva zelene a len sa pechorí…
„Na tie dva regimenty brigádu!“
Brigáda bola štyri tisícky.
„Divízia ich rozpráši!“
Nepopustil ani jeden, ani druhý. Boli v boji armády. V kase okolo dvadsaťštyritisíc
         zlatých. Veľký peniaz. Za takú sumu možno bolo kúpiť pekný majetok. I Stamm zaváhal na
         chvíľu. Akiste v zmätku už teraz pýtal od Ketzera, aby ukázal dve karty. Ketzer ukázal
         dvadsaťjeden: holbového túza a holbovú desiatku. To bolo mnoho. Zahamoval. Na ketzerovské
         armády neduploval hneď. Chcel hru zavrieť, ale hostinský zamihal očami a ledva badateľne
         potriasol hlavou, ako čoby Stamma posmeľoval: „Ak nemáš toľko, vypomôžeme ti.“
„Ešte desať!“ rozhodol sa Stamm.
Ketzer cítil pri sebe už len asi pätnásťtisíc zlatých. Keby bol Stamm duploval a bol by
         volal, ako nasledovalo, dvadsať tisíc zlatých, nebol by mohol „vyguberovať“ dvadsaťtisíc a
         duplom naspäť volať. Tých desať ešte môže dať… Kde sa len vzala u týchto všivákov taká
         vysoká hra… Tu kdesi musí byť čosi… Veď to boli zlatovkári a teraz hrajú na tisícky… Ja by
         sa im mal dať?… Nie.
„Tu je desať,“ zakričal, „a staviam Bogdanovce za dvadsať!“
V tom okamžení mu mihlo myšlienkami, že nezadržal slovo, ktoré dal žene. Stavia
         Bogdanovce na kartu. Pocítil, že tratí rovnováhu a padá. Zvalil sa na diván, udrúc si hlavu
         o operadlo. Z divána sa skotúľal na zem. Zomknuté štyri karty držal pevne v hrsti.
         Spoluhráči strnuli. Zdesili sa a hneď sa i spamätali. Poskákali. Odtisli stolík od divána.
         Ketzer ležal hore bradou na zemi s červenou tvárou a doširoka otvorenými očami so zlomeným,
         nedívajúcim sa zrakom. Engländer si kľakol k nemu a počal mu rozopínať vestu a nohavice.
         Hostinskému zišlo na um, aby ho položili na diván. Keď ho dvíhali, nevládna hlava mu
         odvisla a ruky sa mu hompáľali. Stamm mu vytiahol karty zo zovretej päste a ukázal
         ostatným.
„Vyhral som,“ zašomral a položil karty na stolík. Mŕtvemu stlačil na jednom oku
         mihalnicu. Nevyskočila na svoje miesto, zostala stiahnutá. Stlačil i druhú. I tá zostala
         sklopená. Mŕtvy nezažmurkal.
„Porazilo ho,“ zašeptal Stamm.
Hostinský vybehol pre doktora. Engländer zháňal ľad. Cukrár zostal sám s mŕtvym. Pozrel
         na stolík. Tam bolo na kôpke mnoho peňazí. Mohlo ich byť dvadsaťpäť — dvadsaťšesť tisíc.
„Vyhral som,“ pomyslel si znova, obrátiac svoje karty, ktoré nechal ležať na mieste, kde
         sedel. Mal troch dolníkov. Nechal ich obrátené. Oči mu zase preskočili na Ketzera. Chcelo
         sa mu odrazu zaplakať, tak mu čosi stislo srdce. Díval sa do jeho červenej tvári a pohladil
         tvrdú, hustú šticu mŕtveho.
„Chudák!“ zletelo mu z rtov.
Ketzer bol mŕtvy. Ustálil to i doktor, ktorý prišiel, a keď nepomohli ani ľadové obklady
         ani pijavice, šatkou mu utrel spenené ústa a prekrižoval ho.
„Mŕtvy.“
„Šlus!“ zamrmlal hostinský.
„Hop!“ priložil Stamm.
„Koniec hry,“ poznamenal doktor, skriviac útrpne ústa.
Peniaze v kase počítali. Bolo v nej dvadsaťosemtisíc a majetok Bogdanovce. Banknóty a
         striebro dali do vrecúška. Zviazali. Zapečatili.
Zahovorili potichu:
„Živý prehral, mŕtvy vyhral.“
„Smrť ako štvrtá holba.“
„O jedného menej.“
„Prehral som,“ dokončil Stamm.
Na druhý deň odniesli vrecúško s peniazmi vdove Ketzerovej.
[
47
]
De genere Aba
(lat.) — z rodu abovského, to jest z rodu
               uhorského kráľa Abu Samuela (kráľovstvo držal 1041 — 1044)
[
48
]
Kráľ Koloman
— syn Ondreja II. bol načas aj kráľom
               haličským
[
49
]
Ondrej II.
— uhorský kráľ v r. 1205 — 35. Roku 1217 podnikol
               bezúspešnú výpravu do Palestíny.
[
50
]
Saracéni
— v staroveku názov Arabov v severozápadnej Arábii a
               Sýrii, v stredoveku názov Arabov vôbec a konečne sa názov preniesol načas na všetkých
               mohamedánov, proti ktorým sa podnikali krížové výpravy.
[
51
]
Vodca Vult
— jeden z legendárnych siedmich vodcov, ktorí
               priviedli Maďarov do Uhorska.
[
52
]
Karol Róbert
(1288 — 1342) — kráľ uhorský z francúzskej
               dynastie anjouovskej. Proti nemu vystupoval Matúš Čák Trenčiansky, ktorého Karol
               Róbert porazil r. 1312 pri Rozhanovciach.
[
53
]
Judex Cumanorum
— sudca Kumánov, to jest hlavný správca
               Veľkej a Malej Kumánie, ktorá mala vo feudálnom Uhorsku veľké výsady
[
54
]
Tököly
— Imrich Tököly (1656 — 1705), vodca feudálneho
               proticisárskeho povstania v rokoch 1681 — 1683, dal sa od tureckého cisára vyhlásiť
               za poplatné knieža hornouhorské.
[
55
]
Caraffa
— Antonio Carafa, cisársky poľný maršal. Po porážke
               Turkov pri Viedni r. 1683 vtrhol do Uhorska a likvidoval Tökölovské povstanie. V
               Prešove zriadil prísny súd, známy ako „krvavé jatky prešovské“, na ktorom dal odsúdiť
               aj Ondreja Ketzera (tu spomínaný ako Ondrej III.)
[
56
]
Ferdinand II.
(1578 — 1637) — budovateľ Habsburskej ríše,
               víťaz na Bielej hore
[
57
]
Bočkaj
— Štefan Bocskai (1555 — 1606), knieža sedmohradské a
               vodca feudálneho povstania v Uhorsku
[
58
]
Bethlen
— Gábor Bethlen (1580 — 1629), knieža sedmohradské a
               vodca protestantského odboja v Uhorsku
[
59
]
Keczer Andreas de Lypócz, com. et capit. Philisteor. et Cumanorum maior
                  et minor in Hung. An. 1627
(lat.) — Andrej Keczer z Lipovca, župan a
               kapitán strelcov Veľkej a Malej Kumánie v Uhorsku roku 1627
[
60
]
Generálna kongregácia
— zasadnutie župného
               zhromaždenia
[
61
]
Bachovská doba
— doba reakcie po revolúcii r. 1848/9 až do r.
               1859. Význačným vládnym činiteľom bol minister vnútra Alexander Bach, podľa ktorého
               táto doba dostala pomenovanie.
[
62
]
Ondrej III. i s jeho synom Gáborom, ktorých kedysi dal sťať
                  Caraffa
— Antonio Carafa, cisársky poľný maršal. Po porážke Turkov pri
               Viedni r. 1683 vtrhol do Uhorska a likvidoval Tökölovské povstanie. V Prešove zriadil
               prísny súd, známy ako „krvavé jatky prešovské“, na ktorom dal odsúdiť aj Ondreja
               Ketzera (tu spomínaný ako Ondrej III.)
[
63
]
Administrátor stolice Šarišskej Ján Hlaváč
— bol slovenského
               pôvodu a spomína ho, ale nepriaznivo, aj Záborský v Panslavistickom farárovi pod
               menom Dechtiar.
[
64
]
Illustrissimus
— osvietený (titul)
[
65
]
Collegium
— evanjelická stredná škola spojená s teologickou a
               právnickou akadémiou, ktorá existovala až do r. 1918.
[
66
]
Doctissime
(lat.) — vysokoučený (titul)
[
67
]
Domino spectabilissimo
(lat.) — najvzácnejšiemu pánovi
[
68
]
Sentencia
(lat.) — názor, výrok
[
69
]
Naši — vaši
— hazardná hra v karty
[
70
]
Attention
(fr.) — pozor!
[
71
]
Domine Deus
(lat.) — pane bože!
[
72
]
Ego sum episcopus agriensis, servus Dei
(lat.) — Ja som
               jágerský biskup, služobník boží.
[
73
]
Sed ego sum dominus de Uz
(Deus) (lat.) — Ale ja som pán z
               Uzoviec (boh). Latinská slovná hračka: deus a de Uz, čo znie foneticky
               jednako.
[
74
]
Rakušiak
— to jest prívrženec reakčnej vlády, ktorý nežičí
               nezávislosti Uhorska
[
75
]
Purger
(nem., skomolené) — mešťan
[
76
]
Drukovať
(nem.) — tlačiť, to jest kibicovať
[
77
]
Konšpiratívny
(lat.) — sprisahanecký

--- KAPITOLA 8 ---

Kukuk
Sedeli sme pri pive. V spoločnosti zavládla minútka ticha. „Anjel letel,“ ako sa hovorí.
         V tejto minútke čosi zakukalo: Kukuk, kukuk, kukuk, kukuk! Tak zo desať ráz. Všetci sme
         počúvali, odkiaľ ide tento jemný, čistý, nežný a jasný hlas.
Šiel od hlavného radcu dra Hrnčiarika.
Ten sa usmial:
„To sú moje hodinky,“ vysvetlil. „Len nedávno som prišiel k nim titulom dedičstva po
         otcovi. K chudákovi otcovi sa čírou náhodou vrátili. Neboli by sa, keby neboli zakukali
         tak, ako teraz.“
A počal rozprávať:
— Teraz mám šesťdesiat. Vtedy som mal osem, na deviaty. Rodičia boli ešte mladí. Dnes už
         práchnivejú obaja a mňa tiež skláňa k ich prachu.
Pred otcom som mal väčší strach ako pred materou a mať ma neraz vybuchnátovala,
         vyfliaskala, udrela cez ústa, keď som odvrával, odvrkol a poslúchol ju na desiaty raz. Otec
         sa ma nikdy nedotkol. Stačilo mi, keď stiahol obrvy a pozrel na mňa spopod nich. Srdiečko
         sa mi zatriaslo a bol som ešte menším ako som bol v skutočnosti. Aféry som mával skoro
         každý deň. Matka súdila. Otec býval počas domácich sporov v kancelárii, len na obed a
         večeru sme ho vídali. O mojich dobrodružstvách sa nikdy nedozvedel. Divná vec, že som
         predsa matku považoval za dobrú osobu a otca za veľmi prísneho. To preto, že keď ma i
         oflinkovala, ma i láskala i bozkávala a maznala sa so mnou. Za pár minút po zauchách mi
         natierala lekváru alebo medu na chlieb, vždy na hrubo. Tu vidíte hneď celú ľudskú povahu.
         Najnevďačnejší ste k tomu, kto vás má najradšej. Hazardujete s tým najcennejším. Nevážite
         si to, čo i vy máte najradšej, ale čo pocítite iba vtedy, keď ho už niet. Nejdem
         moralizovať. Medzi mnou a matkou hrala najväčší zástoj práve tá blízkosť stykov: zauchá i
         láskanie, oflinok a bozk. Preto som si myslel, že ju nemusím na slovo počúvať.
Tak to bývalo pravidelne. Lenže, ako viete, niet pravidla bez výnimky. Raz ma i otec
         naháňal a vtedy po prvý raz stratil v mojich očiach na svojej vážnosti.
Dostali sme nový koč. Ľahký, otvorený, s kanapkami. Svietil na slnci. Ešte i v kôlni som
         sa videl v jeho laku: biely široký golier a žltú neforemnú škvrnu mojej tvári. Prvý rok som
         chodil do školy. Vedel som sa podpísať plným menom. To sa samosebou rozumie, že som každú
         knižku, každé dvercia, každú dosku a stenu, kde len bolo kúštik miesta, znesväcoval svojím
         poctivým menom, okrem kancelárie, kam som sa neopovážil, či tam sedel otec, či nie. Matka
         mi nadlho vštepila do hlavy, že je to tá trinásta izba, do ktorej je vstúpenie zakázané, a
         ak čo len pozriem do nej, budem zakliaty. Tam bol každý zdrap papieru nedotknuteľným.
Obzeral som si koč odpredku, odzadku, z bokov. Krásny. Blatníky ma vábili. Dýchol som na
         ne a zotrel paru rukávom. Stal som si na stupadlo a ťažkal sa na ňom. Sadol do koča a
         predstavil si, ako sa veziem s rodičmi. Prestúpil som na bak a pomyslel si, že mi kočiš
         Ďuro odovzdal opraty, aby som poháňal. Bez biča šľahal som neviditeľné kone a kričal na ne:
         „Dijé!“ Unášala ma fantázia. Koč letel so mnou. Ešte ma i drgalo. Potiahol som opraty k
         sebe a šli sme krokom. Už ma nedrgalo. Potom som zastavil kone: „Pŕŕ!“ Bič zapichol, opraty
         prekročil a ich na sedle zauzlil, ako to Ďuro robieval, keď sme zastali niekde pri krčme, a
         zoskočil som z koča.
Vrátil som sa k blatníkom. Nahmatal som vo veste kúštik tužky a počal vpisovať svoje
         vzácne meno do lesklého laku. Podarilo sa mi to. Lak trieskal pod mojím tisnutím a písmená
         boli zreteľné. Chcel som práve položiť za svoje meno puntík, keď ma prekvapila hýbajúca sa
         tôňa pred kôlňou a hneď nato vysoká postava otca. Vkročil dnu. Azda sa chcel tiež pokochať
         v novom koči. Chodieval vždy s palicou a nosieval ju vždy na chrbte. Búchaval si jej koncom
         lopatky alebo sa ňou poškrabkával na takých miestach, kam mu ruky nedosahovali. Vôbec si
         rád škrabal chrbát. Keď tak prišiel na obed alebo k večeri, kým ich podali, stával pri
         skrini a šúchal si chrbát o uhol. Niekedy to robil pri kachliach, inokedy na verajach
         dvier. Húpal sa zhora nadol, šúchal sprava naľavo, a keď mu to nestačilo, volával matku:
„Žena, nože ma poškrab… Tu pod lopatkou… Nie pod pravou… Pod ľavou… Horevyššie… Troška
         napravo… Ták, ták.“
Teraz mal palicu spustenú. Držal ju riadne za rukoväť. To mi bolo podozrivé. Potom jeho
         rýchly krok. To ma prekvapilo a vydesilo. Šípil som dobre. Neďaleko mňa palicu zdvihol.
         Odskočil som. Bolo mi celkom zreteľné, že je palica namierená na mňa.
„Čo tu robíš, chlapče?“ okríkol ma.
„Nič… Meno som si vpísal,“ odpovedal som zo slušnej diaľky.
„Ach, ty fagan! Ja ti dám! Na nový koč!“
Už som vedel, že je zle.
Otca neuspokojilo moje priznanie, ani moja lakonická odpoveď. Chcel ma palicou
         zasiahnuť. Nedosiahol ma. Bol som na druhej strane koča a kým ho obišiel, predošlú slušnú
         diaľku som zdvojnásobil, chytil sa nakrátko stĺpa pri vchode kôlne, pozrel na sekundu nazad
         a potom napred. Predo mnou bol voľný priestor dvora. Ešte raz som pozrel naspäť na otca, či
         sa nespamätal a od svojho zlého úmyslu neupustil. Ale nie! Hnal sa za mnou. Čo bolo robiť?
         Prebehol som dvor, a keď otec váľal kroky dvorom, už som bol pri vrátkach záhrady, odkvačil
         drevený kolík v želiezku na dverciach a pustil sa pomedzi egreše k plotu. Začul som za
         chrbtom z príjemného ďaleka:
„Počkaj, ty lagan!“
Čakať sa mi nechcelo. Otec musel byť veľmi nahnevaný, keď tak kričal. Z dlhých krokov
         prešiel do behu a máchal palicou. Nesvedčilo mu to. Mihol som zo dva razy očami naspäť a
         uspel som zbadať, aký je vysoký a silný a aké má dlhé nohy. Jeden jeho krok mojich desať,
         keby skočil, i dvadsať. Prášil som teda, čo mi moje krátke pedáliky stačili, rovno do
         kríkov, do bazy, do žihľavy, k plotu a po známych medzerách medzi doskami na plot. Vedel
         som, že netreba otáľať. Len keď som už sedel na plote ako na koni, cítil som sa na minútku
         istejším a bezpečnejšie som pozrel, čo sa dolu v záhrade robí a ako otec uteká… Čo ma
         skutočne chce chytiť?… To už nie… Zošuchol som sa z plota na druhú stranu a hybaj cez polia
         ku rieke medzi vrbiny. Tu ma nenájde. Odtiaľ som pokukával, či sa preškriabe cez plot? Už
         keď som utekal poľom, videlo sa mi, že sa vlastne nebojím otca a ani mi nešlo o palicu, o
         ťahanie za uši, o bitku, kvákanie štice, konečne zaucho alebo buchnát, ale o závody s
         otcom, či ma dobehne a chytí. Nepodarilo sa mu to v záhrade, teraz sa mu to už nepodarí.
         Vrbiny ma objali a zastreli… Ak by sa tak predsa preškriabal a sem prišiel, vliezol by som
         do vody. Ta za mnou nepôjde. Hľadel som k ďalekému plotu, aby sa utvrdil v svojej istote…
         Nie… Nevidno mu širák, ani tvár, ani palicu… Nepreškriabal sa… Vyhral som…
Svojmu víťazstvu som sa dlho netešil. Hneď ma počalo čosi omínať. Počal som si klásť
         otázky, či by nebolo bývalo lepšie sa dať chytiť? Otec by ma bol vyfľúskal a bolo by bývalo
         po tom. Takto ma to ešte len čaká. Lepšie je byť po bitke ako pred ňou. Bude sa väčšmi
         hnevať, že ma nechytil. Pridá na paliciach nielen preto, že som sa nesmrteľne a či po nové
         zalakovanie blatníkov zapísal na ich tenké dosky, ale i preto, že ma jeho káravá ruka
         nedosiahla, hoci i jeho nohy pracovali a že v závodoch o rýchly beh prehral… Bitka ma
         neminie.
Smútok mi zaľahol na dušu. Vyšiel som z vrbín, chodil osamote po chodníku popri nich,
         pozeral na vtáčatá, ale len tak, bez záujmu. Čosi čierneho mi ležalo v myšlienkach a to
         nedovoľovalo, aby sa potešil, aby zdvihol skalku a šmaril za vtáčkom alebo mu zahvízdal a
         obalamutil ho, aby sa zobul a prebrodil plytkú riečku, odrezal si prútik a kosil ním trávu.
         Len keď zvonili na poludnie, som sa vrátil. Nechcel som sa stretnúť s nikým, najmä s otcom
         nie. Kam sa podieť? V jedálni, v ktorej sa i spávalo, nebol nik. Neprikryli ešte k obedu.
         Chytro som sa vplazil pod posteľ. Tu ma nenájdu.
Pomaly prichádzali. Videl som Betkine papuče, keď prikrývala. Prišla matka v
         „eberlastínových“ topánkach. Sadol si i otec, súdil som po nohaviciach a veľkých „cúgových“
         topánkach. Videl som v duchu, ako mieša polievku, chlípe a číta pritom novinky. Matka
         vravela, že ma nikde nemôže nájsť a zas odišla. Čušal som. Týmto sa moje previnenie len
         stupňovalo.
Matka sa vrátila so zvesťou, že poslala za mnou do poľa. Prisadli si. Pod krajmi obrusa
         zamihala mi jej belasá zásterka. Nejedla. Čakala. Podotkla: „Len aby si to chlapča niečo
         neurobilo.“
„Však sa vráti,“ odpovedal ľahostajne otec.
Nebude dobre, presviedčal som sa pod posteľou, ak ostanem nemým. K dvom previneniam ešte
         i to, že sa dám hľadať a tu som. Mlčím, keď sa matka trápi o mňa… Pravda, to sa len teraz
         tak trápi. Ak vyjdem, vysekajú ma. Budú bubnovať po mojom chrbte… Oddialiť bitku, či
         neoddialiť? Vzdať sa, či nevzdať na milosť a nemilosť?… Nebudem tu do večera. Otec po obede
         ešte fajčí, potom drieme vo foteli. O tretej mu donesú bielu kávu, zas bude jesť. Mám tu do
         tých čias ležať?
„Tu som“, prihlásil som sa plačlivo, aby ma aspoň nehľadali.
„Ach, ty sopliak,“ povedala mať nie veľmi hnevlivo. Iste sa tešila, že som sa našiel,
         len to nedala najavo.
„Fagan naničhodný,“ privítal ma otec. „Ideš von!“
Nemohli ma dostať spod postele.
„Tak si tam lež. Lagan sprostý,“ nedbal otec.
„Však ty vyjdeš,“ hrozila mať.
— Teraz sa už o mňa netrápia, — myslel som si s výčitkou.
Otcovi to predsa nedalo pokoja.
„Nebude z teba generál,“ hovoril so smiechom, „najprv pred nebezpečenstvom uteká, potom
         sa skrýva, zalezie pod posteľ… Chabec si ty. Hanbím sa za teba.“
Nechcel som byť generálom, ale tento výrok otcov ma dojal. Vyšiel som nohami vopred z
         úkrytu na dôkaz, že som nie bojazlivým. Vyzeral som ako robotník, čo múčne vrecia nosí.
         Čistiac si kolená a len tak naoko fňukajúc, som nadhodil:
„Ty si silnejší.“
„A ešte i reve… Leonidas nereval, keď šiel proti Pyrrhusovi.
[
78
]
Lenže ty o tom nevieš. To si sa ešte neučil. Ty ešte ani to nevieš, aký je
         rozdiel medzi kočom a škriptou.“
Čosi ešte doložil po latinsky. Pozdejšie som sa dozvedel, že je to toľko: Len somári si
         všade napíšu svoje meno.
„No poď sem, ak sa nebojíš, ty junák!“ vábil otec.
Neistým krokom som sa priblížil. Nerád som bol, keď ma chytali za uši. Ale s poľahobou
         som pocítil, že mi ho len tak očistom stisol medzi prstami, a zvrtol ním, ako keď naťahujú
         struny na husliach. Nebolelo ma. I obed som dostal a s veľkou chuťou som zjedol všetko, čo
         mi dali.
Naháňaním si otec svoju autoritu v mojich očiach predsa len naštrbil. To preto, že sa mi
         chcel priblížiť. Časom mu zase narástla. Spočiatku som sa i troška hanbil, že som ho svojím
         útekom premohol a že sa vo vytrvalosti a škriabaní na plot ukázal slabším ako ja, ale to
         len pre toho generála Leonidasa, pozdejšie som sa s tým pochválil pred chlapcami.
Nunc venio ad fortissimum.
[
79
]
Raz sa stalo, že som sa s ním prestal zhovárať. Bol nespravodlivým voči mne nevinnému.
Bolo to v nedeľu. Jarné slnko už zohrievalo. Sneh tajal. Z cencúľov kvapkalo. Čo som
         pozrel von, boli stále tenšie a kratšie. Na dvore mláčky a blato, v záhrade, v poli, na
         lúkach mokro. Chlapci sa ešte nehrali ani na gombičky pod strechami. Rodičia odišli hneď
         ráno na novom koči kamsi do susednej dediny na návštevu. Mňa so slúžkou Betkou nechali
         doma. Tá odišla do kostola a ja som zostal v byte sám. Bolo to ľahkomyseľné i od rodičov i
         od Betky. Chodil som po izbách a robil nedobizeň. Čo bolo prvé, že som rozknísal veľkú
         lampu nad stolom až lietala po povalu. Povyťahoval som zásuvky na „komóde“
[
80
]
a prehŕňal sa vo veciach, či by nenašiel medzi nimi niečo zaujímavého pre mňa.
         Našiel som revolver v žltej kapsičke. To ma lákalo, ale nevedel som ešte so zbraňou
         narábať. Opásal som si krivú bachovskú úradnícku šabľu, vytiahol ju z pošvy a šermoval s
         ňou. Boh chráni deti i vtedy, keď im čert našuškáva. Mne čert pošepol, že keď si šabľu
         priviažem o „bortviš“, budem mať dlhú, ostrú piku, s ktorou sa ľahko dostanem cez mrežovaný
         oblôčik do „špajzu“ k jabĺčkam, čo sú na poličke. Podstavil som si stolík, naň stoličku, na
         stoličku som sa vydriapal i s pikou a napichúval na ňu jabĺčka. Tak som vytiahol azda päť a
         s chuťou strovil i s jadrami, aby po nich ani ohryzky nezostali. Keď mi jabĺk bolo dosť,
         žiadalo sa mi sladšieho. Keby sa tak mohol dostať k malinovej šťave, alebo k jahodovému
         lekváru, k medu. S pikou to nešlo. Vošiel som do izby a rozmýšľal, ako by som vnikol k
         týmto sladkostiam, keď tu počujem: „Kukuk, kukuk, kukuk.“
Otcove hodinky. Viseli v malej papučke na stene nad otcovou posteľou i s retiazkou.
         Zabudol si ich doma, keď odchádzal. Zosňal som ich a počal obzerať. Boli mi už známe. Mal
         som ich aj predtým v rukách, ale vždy len nakrátko. Otec mi ich hneď bral, aby som ich
         nepokazil. Teraz sa mi naskytla možnosť, venovať im dlhšiu pozornosť, otvoriť jeden
         vrchnáčik, druhý, tretí, dostať sa ku kolieskam, pritlačiť hlavičku hodiniek, aby
         neprestajne kukali, položiť ich do vrecka a pozerať, koľko je hodín.
Neviem, či som sa v ciferníku vyznal, ale to mi nevadilo, aby som naň vážne a s
         porozumením nepozeral, tak ako otec. Lenže mi vrchnáčik na stisknutie hlavičky tak
         nevyskakoval ako otcovi. Ani kukanie sa nedarilo a ku kolieskam som sa nemohol dostať. Dlho
         som sa trápil nechtom podvážiť klopidlo. Nešlo to. Necht sa mi zalomil na obidvoch rukách.
         Myslel som na nožík, keď prišla Betka. Vychytila mi hodinky z ruky a vložila ich do
         papučky.
Poobede mi už smutno bolo samotnému. Zavolal som si Miška od susedov, kostolníkovho
         syna, a Ondreja, syna druhého suseda, ktorý nám každý rok svine zakáľal. Obidvaja moji
         spolužiaci. I im odstávali pravé uši ako mne. Miško bol tenký, šikovný, černovlasý, Ondrej
         okrúhly, tučný, nemotorný blondín. Miško mi aj imponoval, lebo pri longaméte vedel zarážať
         také kampy, že som mohol obehnúť i prvú i druhú stanicu, trafil loptou každého a vždy on
         bol výmenou ako najlepší. Ondrej stále padal na brucho, zrútil sa kdekoľvek, jemu vpálili
         loptu do chrbta a pre neho sme museli ísť pod chvíľou slúžiť. Pri vyberaní hráčov bol vždy
         posledný, ktorého vybrali. Nuž ale zakáľanie a jaternice boli dostatočnou príčinou, aby mi
         bol kamarátom.
Za krátky čas sme obrátili dom naruby. Miško s Ondrejom a s pomocou piky otvorili
         „špajzu“ a tak sme sa dostali k zaváračkám. Každý si vzal po fľaške a hneď ju na mieste
         „vydrúlil“, potom po jabĺčku, za tým sme spoločne vylízali „téglik“ medu a nabrali si do
         vrecák suchých slivák a cukru. Bol som hostiteľom. V otcovej kancelárii, to jest v
         zakázanej trinástej izbe, sme sa rozsadili na stoličkách a čakali, či budeme zakliati.
         Neboli sme. Miško navrhol, aby sme sa hrali na pánov.
„K tomu by sme potrebovali víno i poháriky,“ zamrmlal Ondrej.
Doniesol som z otvoreného „špajzu“ vína a vybral poháriky z kredenca. Keď som sa vrátil,
         Ondrej už mal akýsi akt pod pazuchou a vykladal Miškovi, ako to počul od učiteľa:
„Tak teda ty nevieš, kde je východ? Obráť sa chrbtom k zapadajúcemu slnku a na tej
         strane, kde máš nos, tam je východ.“
Miško sa ani nepohol. Fajčil z dlhej otcovej fajky, bafajúc a odpľúvajúc na dlážku,
         povedal vážne:
„Ty sa hráš na profesora a my sme teraz páni.“
Zapálil som si i ja i Ondrej. Pritom sme si nalievali do pohárikov a upíjali ako starí.
         Nechutilo nám ani pitie ani fajčenie. Bohvie, čo by sa bolo stalo, iste by nás boli našli
         rodičia opitých a otrávených, keby nie Betka. Tá nás rozohnala. Poslala chlapcov domov a
         mne pohrozila, že všetko povie rodičom, ak pôjdem s nimi a nezostanem s ňou doma. Divné mi
         bolo samému, aký som krotký a že jej neodvrávam. Ale to od toho, že som sa cítil akýmsi
         veľmi slabým, nohy sa mi triasli, hlava krútila a žalúdok obracal. Len ľahnúť a ľahnúť. Ani
         chlapcov som neodprevadil. Hodil som sa na svoju posteľ. Zdalo sa mi, že sa premenila na
         kolembačku, raz sa nížila so mnou, raz výšila a mne pri tom bolo strašne zle, ako keď som
         raz tri dni jedol beličky.
Zaspal som.
V polospánku sa mi marilo, že ma Betka vyzlieka a prekladá na moje riadne lôžko, to jest
         do spodnej čiastky detskej postele, ktorá sa vyťahovala a menovali sme ju „fršlágom“.
         Vrchná čiastka s popretŕhanou sieťou bola podľa matky nebezpečná, ak by som sa vo sne
         prehadzoval a spadol z vrchného poschodia na prízemie.
Neviem dokedy som spal, keď ma ktosi strhol, zdvihol dohora a držal za košeľu v hrsti.
         Bola to otcova ruka. Triasol mnou, kým som neotvoril zalepené oči. Videl som červenú otcovu
         tvár s nabehnutými žilami na sluchách, ktoré sa ťahali až doprostred širokého čela. Oči som
         hneď i vytreštil, čo sa robí? Matka stála obďaleč a sťahovala knôt na visiacej lampe nad
         stolom. Bola ešte oblečená v cestovnej bunde, v bobrovej čiapke na hlave, s mufom
         vytiahnutým na rukáv. Otec už bez zimníka s baranicou na hlave, nabok sotenou, v dlhom
         čiernom kabáte, aký nosieval, keď šiel na návštevu, do kostola, alebo divadla. Kašľal a
         chrchľavo kričal:
„Kde sú hodinky?“
Nevedel som hneď, aké hodinky. Otec v sekunde vytriasol zo mňa zvyšok spánku a posilnil
         mi pamäť zauchom.
„Ktoré hodinky? Tie, čo kukajú?“
„Tie, tristo ti duší, naničhodník.“
„Tam sú v papučke,“ vysvetlil som urazene.
„Rohatého čerta!“
Dostal som ešte jedno zaucho, až sa mi v prižmúrených očiach zaiskrilo. To bol znak, že
         sú hodinky nie v papučke.
„Tam boli. Betka ich ta položila.“
Tretie zaucho ma presvedčilo, že keď ich Betka i ta položila, nezostali tam. Odišli na
         vandrovku bez papučky. Udivilo ma to a chcel som sa osobne presvedčiť, či sú naozaj nie na
         mieste, či nespadli za posteľ, ale otec ma držal pevne. Ako čoby mu iná otázka nezišla na
         um, stále sa len opytoval, kde sú hodinky?
„Ja neviem,“ povedal som dosť spurne. Nahnevali ma pohlavky.
„Kto tu bol?“ rozzúril sa otec iste na mojej zanovitej odpovedi. Nečakajúc moje
         vysvetlenie, počal ma biť po hlave a tvári, kde ma zasiahol. Nosil veľký zlatý prsteň s
         červeným karneolom,
[
81
]
tým mi pečatil líca, čelo, vrch hlavy, opytujúc sa stále a nečakajúc odpovede:
         „Kto tu bol?“ „Kto tu bol?“ Nikdy som ho nevidel takého nahnevaného a vo svojom hneve
         slepého a hluchého. Nadávky sa mu sypali z úst tak ako zauchá z päste.
„Kto tu bol? Kto tu bol?“
„Miško od kostolníkov a Ondrej od susedov,“ zajakal som sa už v plači. Zaplakal som nie
         preto, že ma otec bil a pre bolesť, ale že sa ma nemá kto zastať. Matka stála pri stole,
         dívala sa na inkvizíciu a nepovedala nič. Keby len toľko bola riekla: „Nebi ho!“, možno, že
         by nebol ani zaplakal. Pravdepodobne sa sama čudovala otcovi a bála sa ho v tej
         štvrťhodinke.
„Kto ukradol hodinky?“ kričal otec.
„Ja neviem, ja neviem.“
„Komu si ich dal?“
„Nikomu.“
„Kedy boli tu?“
„Poobede,“ nariekal som.
Otec ma ukrutne zbil. Na druhý deň som ani nešiel do školy, čo som mal takú doráňanú
         tvár. Samé červené pečiatky od kameňa v prsteni. Mohol som ísť do školy, nič ma to
         nebolelo. Otec tak určil. Možno, že sa na druhý deň sám hanbil, čo urobil, možno, že mi
         chcel dať fľajstrík, aby som sa potešil. Nepotešilo ma to. I otec i ja sme boli chmúrni.
         Hodinky sa nenašli a ja som cítil, že sa nado mnou stále ešte vznáša otcova nemilosrdná
         päsť. Neveril som v jeho spravodlivosť.
Vyšetrovanie trvalo. Viedol ho otec. Prekutali všetko, i Betkinu truhlu. Pri Betke som
         tŕpol, že nás zradí, čo sme robili. Plakala celkom tak ako ja, ale len toľko povedala, že
         hodinky videla v mojich rukách, vzala mi ich a vložila naspäť do papučky. Ani slovíčkom
         nespomenula, ako sme pili a fajčili. To by bolo chýbalo. Bola by zase padla päsť na moju
         hlavu, tvrdá a ťažká ako kameň, ako dva, tri, štyri kamene a celá kamenná pŕška. Bolo by to
         bývalo nepríjemné, najmä tie iskry v očiach. Betke som bol za to vďačný. Od tých čias som
         ju počúval na slovo, prvé jabĺčko, čo som dostal po tejto strašnej afére od matky, som jej
         dal z vďačnosti. Oslovoval som ju vždy Betkou a nie ako predtým Betou, niekedy sa mi
         vykĺzlo i Betuška. Vešal som sa jej na krk a vyznával lásku:
„Betuška, ja ťa rád.“
Matka sa mi nevidela takou dobrou. Nevedel som jej akosi odpustiť, že sa ma nezastala.
         Chcel som jej to dať i pocítiť a neprijal som chlieb s medom, čo mi po bitke dávala, ani
         sušené slivky na druhý deň, i jabĺčka som zamietol a len tak o týždeň som prijal jedno
         veľké, červené, usmievavé s myšlienkou, že sa Betke odmením… Hej, na matku, chuderu, som si
         dlho ťažkal… A otec? Ten mi bol predtým bohom. Boh je milosrdný a spravodlivý. Otec ma zbil
         bez príčiny, vytĺkol nevinného. Nie, to nie je boh. Keby bol bohom, bol by vedel, že som
         hodinky ani neukradol, ani neprekryl, ani nedaroval nikomu, a bol by musel znať, kde sú,
         kto ich vzal, či Miško, či Ondrej. Aký boh? Rozhodne som sa hneval na otca. Prestal som s
         ním hovoriť. Nemal som k nemu nijakých otázok a moje odpovede jemu bývali jednoslabičné.
         Zbadal to a povedal s výsmechom matke:
„Pozri, on si aprehenduje. Sprosté chlapčisko.“
Ani som sa nehádal s ním, či som sprostý, či nie.
Otca i to ponížilo v mojich očiach, že jeho vyšetrovanie neviedlo k výsledku. Hodinky
         nenašiel. Ako som ich mohol nájsť ja? Nevedel, kde sú. Ako som to mohol vedieť ja? Bol u
         kostolníka i u druhého suseda. Ako som sa dozvedel, kostolník sa urazil a vyprosil si
         podozrievanie, že by jeho syn kradol. Druhý sused vypral remeňom svojho synáčka, ako mňa
         otec. Ondrej plakal ako ja, klial sa, padol na kolená pred otcom, že o hodinkách nič nevie.
         Vyšetrovanie zverili učiteľovi.
Učiteľ bol mohutný, vysoký človek, so širokou tvárou s okuliarmi, hrubými na môj malý
         prst, s oázou riedkej kečky na lesklej hlave. Volali sme ho profesorom, lebo už v druhej
         triede učil, ako sa ťahá koreň a čo je Pytagorasovo pravidlo. Keď sme tomu nerozumeli,
         ťahal miesto koreňa nás za uši a trepal nám hlavy o Pytagorasa na tabuli. Mne raz ucho
         nadrapil, od tých čias mi odstáva. Ráčite pozorovať? I ostatní moji spolužiaci majú uši ako
         zajace. Podľa týchto predĺžených, odstávajúcich slúchadiel som i po rokoch poznával svojich
         kamarátov, že chodili so mnou do školy k pánu profesorovi, alebo, že sú to moji, pánom
         profesorom vyučovaní krajania. Také úlohy dával, že ich ani rodičia nevedeli uhádnuť.
Profesor, rozumie sa, vyšetroval trstenicou a ťahaním uší.
„Ondrej, ty si hodinky ukradol.“
„Nie, pán profesor,“ tvrdil Ondrej veselo a smelo.
„Že nie? Ukáž dlaň.“
Ondrej vystrel dlaň rýchlym pohybom. Azda si myslel, že keď je nevinný, taký profesor to
         musí vybadať a trstenicou sa ani nezaženie ani ho nešvihne po dlani, a ak áno, rana nebude
         bolieť. To zase nedopustí pán boh. Profesor sa rozohnal, ale vidiac, že Ondrej ruku
         neodtiahol, drží ju pevne a s úsmevom vystretú, trstenicu len tak položil na malú detskú
         dlaň. Všetci sme sa divili.
„Nevinný si,“ povedal mu, „lebo sa nebojíš,“ a žartovne ho pokvákal za dlhú šticu.
„A teraz poď ty, Mišo,“ vyvolal kostolníkovho syna.
Miško vychádzal z lavice pomaly, okúňavo a váhavým krokom šiel k tabuli. Pred učiteľom
         si založil ruky za chrbát.
„Otrč pravú ruku!“
Miško ju otrčil, ale len tak nakrátko: pritiahol lakeť k boku.
„Vystri ju!“
Vystrel ju. Keď sa učiteľ rozohnal, zas ju stiahol.
„Drž!“ zakričal prísne na Miška.
Zas ju vystrel, ale s bázňou. Popredku dvíhal nohu od bolesti, ktorú ešte necítil. Ruka
         sa mu zatriasla, a akoby preberal prstami. Zažmúril oči, aby úder nevidel. Profesor švihol
         trstenicou. Úder preto, že Miško predsa len ťahal ruku naspäť, musel byť veľmi boľavý, lebo
         dopadol na prsty. Otriasajúc rukou bral sa do lavice. Profesor ho chytil za ucho a obrátil
         tvárou k sebe. Povedal mu ticho a hrozivo:
„Ty si kradol. Povedz, kde sú?“
„Ja som nekradol.“
Miško zafňukal. Mne sa videlo, že len tak na oslepenie, lebo keď šiel do lavice, už len
         krčil nosom na posmech.
„Po hodine sa budem s tebou zhovárať,“ zavolal ešte profesor za ním.
Až ma prehradilo: Bože! To bude pekná rozprávka. Miško sa vráti domov bez uší. Ako
         dobre, že som ja neukradol hodinky a že ma už otec vypral.
Po pánu profesorovi i mne sa videlo, že len Miško mohol vziať hodinky. Utvrdilo ma v
         tejto mienke i to, že Ondrej mi vždy so smiechom podával ruku, hrával sa so mnou a chodili
         sme spolu zo školy domov, kdežto Miško ma vždy obišiel, keď sa so mnou mal stretnúť.
Učiteľ hovoril otcovi:
„Zlodejom je kostolníkov syn, Miško Majerčík. Som presvedčený o tom. Lenže moje
         presvedčenie je nie dosť. Zlodeja treba presvedčiť, že je zlodejom.“
„Ten to vie, načo presviedčať?“
„Presvedčiť ho, že druhý nekradol, len on. To je to najťažšie.“
„Úradne dám prekutať,“ myslel otec.
„Škoda. Hodinky sú na takom mieste, kde ich nik nenájde. Možno zakopané niekde v háji.
         Treba vyčkať času. Čas je taký hrobár, ktorý všetko zakopáva, ale i vykopáva a svedomie
         taká pôda, ktorá všetko skryje, ale i vydá. Zakopané semienko lži vyklíči.“
„To je naivnosť,“ odporoval otec. „Semienko pôjde do susedného mesta a zmizne v cudzej
         pôde, speňaží sa. Môžete ho hľadať.“
„Akokoľvek bude, hodinky sa vrátia k vám — zakukajú.“
„Aký ste vy prorok, pán učiteľ.“
„Uvidíte.“
„Nebolo by dobre si vziať na pomoc pána farára? Nech by pohrozil ako vyššia vrchnosť
         kostolníkovi, že ho prepustia zo služby, ak si neurobí poriadok so synom. Keby si ho dal
         zavolať.“
„Starý kostolník je horší ako jeho syn. Hrá s ním. Preto je i syn taký drzý. Nevykoná
         ani farár nič. Naľaká sa, že mu vystúpi z cirkvi, ak ho zo služby prepustí. Ale urobte, ako
         myslíte. I s vypátraním krádeže je tak ako s chorým človekom. Nepomôžu studené obklady,
         dajú teplé, ak ani teplé nepomôžu, dajú na prehnanie, ak ani to nepomôže, dajú prachy proti
         horúčke atď. Všetko treba probovať, len aby pacient vyzdravel, a ak pacient zomrie, zostane
         útecha, ktorá utíši svedomie. Povie sa: Umrel, ale sme aspoň všetko probovali, čo sme
         mohli. Kto by odhováral od doktora, keď je chorý v nebezpečenstve.“
I otec bol tejto mienky. Treba probovať všetko. Probovali. Nepomohlo ani úradné
         vyšetrovanie a prekutávanie u kostolníka ani farárova kázeň. Počali sme byť v rozpakoch,
         kto je zlodejom.
„Hodinky sa vrátia — zakukajú,“ posmieval sa otec učiteľovi, „učitelia tiež kukukajú do
         sveta. Viem podľa seba. Povedia na chlapca — i mne tak povedali - ,z teba nebude nič‘, a
         vyrastie človek poriadny. Či som ja nie poriadny?… Uistia ťa: ,Odvisneš na šibenici.‘ I mne
         tak prorokovali, a dosiaľ nevisím. ,Z toho bude významný človek‘, a stane sa darebákom.
         ,Ten je nevinný, ten kradol.‘ A pravda môže byť opačná… Nevnikajú do charakteru detí.
         Vyvodzujú svoje ľahtikárske mienky len zo zjavných úkazov. Ľudia vôbec súdia spolublížnych
         podľa ich vonkajších skutkov. Nikdy nejdú na koreň, na pohnútku. Skutok môže byť navonok
         dobrý, ale pohnútka je tá najhoršia… No, dám na zvony. To je skutok dobrý. Farár ma
         pochváli na kancli. A ja s tým čičíkam vlastné svedomie a balamutím cirkevníkov, lebo som
         odral chudobného človeka… No, postavím sa pred guľku. Čin smelý — navonok. Zdnuká sa
         triasem a motívom smelosti je samoľúbosť, hrdosť, povýšenosť… No, požičiam. Dobrý skutok —
         na von. Motív ziskuchtivosť… Rád mám, aby ma radi mali, lebo lásku cudzích potrebujem…
         Zabijem — zlý čin, ale som zabil vraha… Klamem, aby zničil klamára… Treba hľadieť nie na
         vrchný oblek, ale na spodné prádlo, nie na topánky, ale na pančuchu… Každý čin má svoje
         telo a svoju dušu. Ľudia hľadia na telo… I v tomto páde: Miško sa bál — teda kradol. Ondrej
         sa nebál — teda nekradol. A ak je Mišova okúňavosť a neurčitosť len urážka čistého svedomia
         a Ondrejova smelosť nesvedomitá prefíkanosť?… Možno, že nejaký žobrák, vandrovník vošiel
         nezbadane do izby a hodinky ukradol. Netreba si dať nič vsugerovať ani od úkazov, ani od
         učiteľov.“
Asi takto hovoril otec. Teraz vravím svojimi slovami. Vtedy som všetkému nerozumel.
         Najlepšie sa mi páčilo v jeho reči, že na neho povedali: „Nebude z teba nič.“… Odvisneš na
         šibenici.“ I mne tak vraveli, nasledovne i zo mňa môže byť ešte poriadny človek a neobesia
         ma. Pozdávalo sa mi i to, že ani učiteľom netreba všetko veriť. Keď spomenul, že netreba
         hľadieť na vrchné šaty, ale na spodné prádlo, akoby ma boli príjemne pošteklili. Zaumienil
         som si, že pri najbližšej príležitosti sa odvolám na to, keď si šaty zapáckam, aby mi
         pozreli spodné prádlo, že je čisté.
„Hodinky sa nevrátia, keď i zakukajú,“ opätoval otec, „a keď to i učiteľ prorokuje.“
„Bolo by treba svedomím potriasť,“ zahĺbila sa do seba mať.
„Áno, áno,“ prisvedčoval otec, „za svedomie chytiť a ako handrou potriasť, aby z nej
         smeť vypadla, ako keď koberce vytriasate.“
„To, to, to.“
„Ináče sa nevrátia… Ale ja rozmiešam ich svedomie ako slivkový lekvár. Zavolám si na
         pomoc duchov.“
Matka sa zasmiala.
„Smej sa, ale čuš.“
V nasledovnú noc otec sa zavinul celý do bielej plachty ako po parnom kúpeli a o polnoci
         sa preškriabal cez plot do kostolníkovej záhrady, odtiaľ prešiel do dvora a ťukal na okná,
         mrmlajúc záhrobným hlasom:
„Vydajte hodinky, lebo umriete… Kostolník, sluha boží, vydaj hodinky, lebo vydáš dušu…
         Mišo, kde sú hodinky?… Kde sú hodinky? Povedz, lebo umrieš… Umrieš.“
Na druhú noc zase tak:
„Umrieš, ak ich nevydáš… Oznám, kde sú?… Vydaj! Odnes!“
Matka sa išla zájsť od smiechu, keď to rozprávala:
„Nemal sa ten duch opytovať. Ak bol duchom, mal vedieť, kde sú hodinky. Nevrátili sa,
         ale raz sa vrátil duch celý upotený a upachtený. Stratil reč a cestou plachtu, keď ho
         kostolník naháňal posvätným kostolným zvoncom, ktorý bol práve na ,reparatúre‘ u ženy
         kostolníkovej. Za tri dni čkal od strachu ten nešťastný duch. Skoro sme doktora volali.“
Otec po tejto udalosti bol mračným za dva týždne. K Ondrejovi už ani nešiel vyvolávať
         hodinky duchom. I ja som sa napravil od strachu, že sa mi otec pomstí za utrpený nezdar.
         Hodinky boli celkom stratené. Família kostolníkova sa stala zlou, zlodejskou s dreveným
         svedomím, ktoré sa nehne ani na hlas polnočnej mátohy. Moral insanity.
[
82
]
Dajme tomu pokoj. Zabudnime, že sme mali zlaté vreckové hodinky, ktoré kukali.
         Jediné naučenie: Nezabúdať si nič doma.
Tak sme pomaly na hodinky zabudli.
S otcom som sa pomeril. Počal som mu dávať i otázky i na jeho otázky obšírnejšie
         odpovedať. Od tých čias, čo ma tak popečatil, ma nikdy viac neudrel a zriedkakedy pozrel na
         mňa spod obočia. Ba, brával ma i do kasína, kde karty hral a vypil svoju holbu vína. Táto
         jeho pozornosť ma celkom udobrila. Zabudol som i na pečiatky, ako na hodinky. Domáce súdy
         boli prenechané matke, ktorá mala so mnou ešte viac oštary, aby ma udržala na uzde. Bol som
         vraj divým žriebäťom a kantáre boli slabé. Vyhadzoval som zadkom, erdžal a cválal. Uznávam,
         že som bol nepodareným chlapčiskom. Raz ma zavreli do drevárne, ale som sa vyrúbal sekerou,
         ktorú zabudli vziať a nechali ju zaťatú v kláte. Urazený a pomstychtivý vytrhal som všetky
         kaleráby a mrkvy v záhrade. Tu máte, keď ma zavierate. Bol by zaslúžil ozajstný árešt
         spojený s pôstom a palicami… Ktorýsi spolužiak ma raz navštívil. Vtedy som mal ešte
         zlozvyk, že som mlgal ústami i keď nebolo treba. Upozorňovali ma na to, zahanbil som sa na
         chvíľu, prestal mlgať a o chvíľu zase, ako čoby cical. Chlapec-hosť počal tiež mlgať rovno
         mne do očí a volať:
„Jožo, mlg, mlg, mlg.“
Nelenivý chytil som povestný „bortviš“, s ktorým som jablká vyberal zo „špajzu“, a udrel
         ho po hlave tak, že sa hneď prevalil a zostal ležať nehybne na zemi. Šťastie, že sa len
         robil mŕtvym, aby ma nastrašil. Miesto kríža na hrobe narástol mu na čele belasočierny hrb,
         hoci mu moja mať prikladala studený nožík a dala veľký kus lekvárového koláča. Vtedy som
         prestál mnoho strachu, že som si kamaráta zabil. Stalo sa, že sme sa hrali na Jánošíka.
         Jánošíkom som bol ja. Páni ma chytili, na smrť odsúdili. Ešte som im poradil, kde nájdu
         štránok. Na povale sa sušili šaty na povrázkoch. Z tých odrezali a najprv mi ruky
         poviazali, potom zaviedli k hruške, prehodili povrázok cez konár, hlavu mi vložili do
         slučky a počali ťahať. Zavesili ma. Už som hompáľal nohami. Bol by odvisol na šibenici, ako
         mi prorokovali, nech nie mať. Vtedy mi ona zachránila život.
Ani v takýchto divokých pádoch sa neobracala na otca, aby jej pomohol skrotiť
         šibeničníka. Iste sa bála, že ak sa otec nahnevá, bude ma biť, ako pri tých hodinkách,
         hlava-nehlava, kam ma zasiahne a ešte ma dokaličí. Pomáhala jej Betka, ktorú som z
         vďačnosti počúval a ako som už vravel, býval s ňou nežným až po vyznanie lásky. I s matkou
         som býval nežným, ale nie tak často a nevyznával som jej lásku, hoci som ju i cítil,
         najviac, ak som sa túlil k nej a hlavu si prikladal k jej prsiam, najmä vtedy, keď mi veľmi
         do svedomia stúpala. Môže byť, že trčalo vo mne ešte pohoršenie, že sa ma vtedy pred otcom
         nezastala.
Mal som zakázané kamarátiť sa s Mišom od kostolníkov. Podozrenie na ňom zostalo, že
         ukradol hodinky. Na Ondreja nik nepomyslel. V tomto podozrení sa i otec utvrdil po nočnej
         exkurzii do susedov v podobe ducha.
* * *
Pánbohvie, koľko ráz zakukali kukučky do Jána a koľko bolo Jánov a koľko zakáľačiek u
         nás pred Vianocami pred zimným Jánom. Bol som už vari osmotriednikom. Zúčastnil som sa už i
         ja ako skoro dospelý medzi susedmi, ktorí prišli k nám na kotlovinu. Podávalo sa mastné
         podhrdlie, pečeňa, uši, málo jazyka, slovom svinské drobnosti a zapíjali sa vínom, aby
         nepoškodili.
Bolo zvykom, že otec s matkou, a ten rok i so mnou, išli do kuchyne, aby si tam štrngli
         so susedom Ondrejom, ktorý nám stále zakáľal, robil jaterničky, klobásky, „presvuršt“ čiže
         „tlačenku“ a údieval, čo bolo treba zaúdiť. Tam sme mu pripili na zdravie a on nám na dobrý
         úžitok. Tak bolo i teraz. Stál v bielej zástere, s vyhrnutými rukávmi, čižmách, a či
         kapcoch pred veľkou kopou sekaného mäsa v ohromnom hrnci. Nadieval práve jaternice. Utrel
         si ruky do zástery a vzal ponúkaný pohár. Roztrel si šedivé fúzy na dve strany a zdvihol
         dvojdecový pohár, aby si najprv s otcom, potom s matkou a na koniec so mnou štrngol. V
         kuchyni bolo ticho, aby každý počul, keď Ondrej povie: „Nech pán boh dá zdravia a na stály
         dobrý úžitok!“ keď tu zrazu…
„Kukuk, kukuk, kukuk,“ ozval sa ktosi v našej pivovej spoločnosti.
Hrnčiarik sa zasmial:
Uhádol si… Keď tu zrazu čistým, mäkkým, zreteľným, zvonivým a nežným hlasom zakukalo vo
         veste Ondrišovej pod bielou fertuchou. Ondrej sa poobzeral, očervenel a zložiac pohár na
         dosku, opýtal sa v zmätku:
„Čo to kuká?“
„Hodinky,“ povedal som ja.
„Kde? Azda hentie?“ a ukázal za nás.
Všetci sme pozreli za svoje chrbty, lebo hodiniek v kuchyni nebolo.
To sa už Ondrej chytal stebla slamy. Povedal som mu:
„Vo vašom vrecku.“
Otec sa zahanbil. Keď človek prichytí zlodeja a vidí jeho úzkosť, hotový mu je krádež
         odpustiť. Tak človek zdvihne nohu nad zvíjajúcou sa pandravou, aby ju nerozmliaždil.
         Útrpnosť nad ľudskou nedôstojnosťou. Odvrátil sa od Ondreja s pohárikom v klesnutej ruke, a
         len aby niečo povedal, podotkol:
„Bude už obed.“
„V mojom vrecku? V ktorom?“ hral nevinného Ondrej. „Ja nijakých hodiniek nemám.“
To oslobodilo i otca od útrpnosti. Celkom iné stanovisko je k zanovitému zlodejovi,
         ktorý ešte i vtedy tají, keď ho prichytia.
„Prekutáme vás,“ povedal prísne.
Odopäl zásteru a podal matke:
„Nech sa páči ma prekutať.“
„To by ste sa museli vyzliecť,“ zaštebotala Betka.
„Aj sa vyzlečiem.“
Rozopäl vestu, vyzliekol a zas len podal matke:
„Prosím.“
Vo veste nič nebolo, ani v nohaviciach. Vyzul si čižmy. Prevrátil opätkami hore.
         Vytriasali z nich hodinky, nadstaviac priehrštia, aby nevypadli na dlážku, šli rukami do
         nich. Rozvinuli onuce. Ťapkali Ondreja po chrbte, bokoch, prsiach, vyvrátili všetky vrecká,
         musel otvoriť dlane i ústa. Nič. Hrom do toho! Teraz kukali a niet ich nikde.
Kukučku počuť, neznamená ju i vidieť a chytiť.
Zastali sme v nedorozumení.
„V nadievači pozrite,“ velil otec.
Ondrej sa počal chytro obliekať. Bolo mu ako v hre „Teplo-zima-horúco“. Horúco, horúco,
         myslel som si. V nadievači neboli. Zima!
„V kaši budú,“ prišlo na um matke.
Tam sme ich našli. Nejakým šikovným pohybom ich bleskurýchle zašantročil do kopy ryže a
         sekaného mäsa vo veľkom hrnci, z ktorého mali byť jaterničky. Betka ich vytiahla. Ešte
         dobre, lebo by ich bol niekto prežrel s jaterničkou. Ondrej sa vytratil.
Učiteľ mal v tom pravdu: Hodinky sa vrátia — zakukajú. Kukuk, kukuk, kukuk! Tak kukučka
         prišla raz k poriadnemu žrádlu a sused Ondrej ku priezvisku: „Do Kukukov.“
[
78
]
Leonidas nereval, keď išiel proti Pyrrhusovi
— Leonidas,
               spartský kráľ, padol so svojou družinou v Termopylách proti Peržanom r. 480 pr. n. l.
               — Pyrrhus, kráľ epirský, bojoval v Itálii proti Rimanom r. 280 pr. n. l. Celá veta je
               nezmyselná a smiešna.
[
79
]
Nunc venio ad fortissimum
(lat.) — Teraz prichodím k
               hlavnému.
[
80
]
Komóda
— skriňa na bielizeň
[
81
]
Karneol
— druh chalcedónu, chemicky kysličník kremičitý
               (SiO2), mäsovočervenej farby. Polodrahokam používaný na pečatné prstene.
[
82
]
Moral insanity
(angl.) — mravná zvrhlosť

--- KAPITOLA 9 ---

Nešťastník
(Malomestská príhoda.)
Alojz Murín, asi tridsaťpäťročný mladý človek, zavalitý a ramenatý, s tenkými fúzikmi
         pod hrbatým nosom, počernej pleti, podsudca pri kráľovskom okresnom súde, bol by celkom
         šťastným človekom býval, keby nešťastnou náhodou nebol mal štyri tetky: Teréziu Činčalovú,
         Adelu Mrkváčikovú, Gabrielu Lukovickú a Žofiku Žížnikovú. Všetko vdovy. Obstarné,
         dobroprajúce dámy vyše päťdesiatky. Ono by to bolo ešte ušlo, keby boli bývali roztratené
         po krajine. Ale bývali na hŕbe. Čo viac v Četniciach. A čo je ešte viac, boli jedna s
         druhou znamenité priateľky. Navštevovali sa. Milovali sa. Áno, ak bolo treba, keď sa
         nemohli kuknúť, dopisovali si. Ba v tuhej korešpondencii stali s mamičkou pána podsudcovou,
         ktorá bývala v Rozkalovciach, dedine v tretej stolici. Aj navštevovali ju. Navštevovali aj
         pána podsudcu. I jeho bratov, i jeho sestry. Pán podsudca ich síce pourážal, keď pred
         polrokom prišiel a vzal si osobitný, dvojizbový byt. Ale srdcia vdov odpúšťajú všetko.
„Alojzko! U mňa budeš bývať,“ povedala tetka Réza, „mám izbičku. Práve pre teba. Ku mne
         chodí celá inteligentná spoločnosť… Naučíš sa panským mravom… Osvojíš si hladké, elegantné
         obcovanie… spôsoby… U tety Adelky nenašiel by si zábavy… Marlittku
[
83
]
by si jej musel prečitovať… Poznáš ty Eugéniu John? Vidíš! Veď to bola
         Marlittka… A vieš, kedy sa narodila?… Vidíš! Čo je Goldelse?… Čo je Blaubart? Die zweite
         Frau?… Das Geheimnis der alten Mamsell? Vidíš… Musel by si sa najprv vzdelať v literatúre.
         U tetušky Ely by si musel vždy jesť a prehĺtať homeopatické pilulky…
[
84
]
Tetka Žofika by ťa k stolíku prikovala. Nesmel by si sa pohnúť z domu…
         Grajciarika stroviť… A platiť by si dala,“ dodala potichu. „U mňa budeš bývať. Punktum.“
„Ale čo! Kdeže by si ty býval u tetušky Réziky… Tam aby si vždy bol klak, frak, lak…
         Samé soaré, samí hostia… Na bukréty by si vydal pol platu… Hlúposti. Len u krajčíra by si
         sa zadĺžil. Máš smoking? Máš redingot? Salónrok?…
[
85
]
Príde slúžny… Ten chodí v redingote. Musíš mať redingot… Oberst chodí v
         salónroku… Musíš mať salónrok… A statkár Ledovitz vždy vo smokingu. Musíš mať smoking… Na
         Murína sa tak patrí… U mňa je ticho. My len čítame. Vzdelávame sa. Do bibliotéky dáme
         posteľ. Perín máme vyše práva. Tu zostaneš…“
„Ani u Réziky, ani u Adelky,“ povedala tetka Gabriela. „Nezdravé byty. Rézika kúri, ani
         čoby celé hory mala k dispopozícii. Adelka zase nič. Tam je horúco, tu zima. U mňa je
         všetko hygienicky. Ja ti dám aj kost. Takého veru nedostaneš u ,Vola‘, ani v ,Hviezde‘.
         Všetko zlé kuchárky. A u Rezy! Tam by si nasiakol samými parfumami… U Adelky by si hladom
         umrel. Žofika sama nemá kam hlavu skloniť. Hygienický kost a byt, to je hlavné… A to nikde
         inde nemáš, leda u mňa…“
Tetka Žofika odporúčala seba. Vďačne sa podelí s Lojzíkom s izbou… „Aspoň sa naučíš
         skromnosti a gazdovaniu.“
Pán podsudca nechcel uraziť ani jednu. Vzal si osobitný byt a urazil všetky.
„Aký to separatizmus… Čože chce? Hneď palác?“ ponosovala sa teta Rézika. „Môj salón mu
         je nie dosť veľký? — Moji hostia sú mu primálo?“
„Tešila som sa mu,“ povedala Adelka, „akiste rád lumpáči… Tak nebude z neho nikdy
         vzdelaný sudca.“
„Nech,“ podotkla tetka Gabriela, „s tými krčmárskymi kostmi si iba žalúdok pokazí.“
„Groše po daromnici vyhadzovať!“ zahundrala teta Žofika, „u mňa by bol mal všetko
         lacnejšie.“
Konečne byt a kost sú veci významné. Taká kuracia polievočka a rozbrátlik
[
86
]
s pečenou cibuľkou sú veci, povedal by som, aspoň také poetické, ako oči a tvár
         pekného dievčaťa… Nemôžeš sa pohľadom nakochať. Až keď si zapapkáš, utíchnu tvoje túžby. Až
         keď sa k tej tváričke priblížiš nejakým tým bozkom a oči si podmaníš, aby ony na teba
         hľadeli — cítiš sa príjemne a spokojne… A ako dobre ti padne po takom obede v príjemnej,
         tichej izbe, na diváne si poležať. Berieš novinky. Zapaľuješ čibuk. Myslíš a skladáš básne.
         A veď si ty sám báseň. Sám ty musíš uznať svoje položenie básnickým. Byt a kost sú veci
         významné. Toto uznal aj pán podsudca. Ale nemohol tetušky uraziť. Na štyroch miestach
         nemožno bývať. Bývať na jednom, znamenalo by urážku troch teták. Nie, nie, pán podsudca
         nechcel urážať. Najmä pán podsudca. Veď to bol človek znamenitý, mäkkého srdca. Chcel sa
         každému páčiť, každému sa akomodovať, každému zadosť urobiť. Človek, ktorý nevedel povedať:
         „Nie“. Ktorý nebol taký, za akého ho pán boh stvoril, ale za akého ho chceli iní, najmä
         tetušky. Človek, ktorý sa neprestajne zrádzal kvôli iným. Nemal rád napríklad pichľavé
         veci. Látky výbušné sa mu, povedzme, protivili. Veršov akživ nečítal. Vedel iba tie, ktoré
         sa v školách naučil. Žltá kaša mu od časov alumneí prevracala žalúdok. V skutočnosti radšej
         mal bryndzové halušky ako homeopatické pilulky. A bože! bože! Ako sa človek kvôli tetuškám
         premení!
Bol na návšteve u tetky Réziky.
„Nože mi požičaj svojho penicílika,“ pýtala pána podsudcu.
„Nemám nožíka,“ povedal skormútene. A klial si v duchu, že nemôže Rézike takou
         maličkosťou poslúžiť.
„Vreckového nožíka nemáš?“ zhrozila sa tetka, „to si ty chlap. Môžem povedať. Iný človek
         si flintu kúpi. A ty ani nožík… Hú!“
Otrčila mu špendlík, aby ho naľakala.
„Nebojíš sa ma?“ spýtala sa ho s posmechom.
Čože bolo pánu podsudcovi robiť? V najbližšom obchode si kúpil nožíček za päť korún.
         Objednal duplovku za dvesto korún, aby sa mu tetka neposmievala.
„No vidíš, to je pekne,“ pochválila ho Rézika, keď sa jej pochválil, že už má duplovku.
„Aký to nožíček máš?“ vykríkla teta Adela, keď bol u nej a čistil si nožíčkom nechty.
„To som si kúpil.“
„Čo stál?“
„Päť korún.“
„Nie že by si bol kúpil nejakú knihu. ,Ben Hur‘
[
87
]
je taká znamenitá… Ani viac nestojí ako päť korún.“
„Ben Hur?“
Pán podsudca po návšteve utekal kúpiť „Ben Hur“. Chcel ho aj prečítať, ale pozrel iba
         začiatok, prostriedok a koniec, aby vedel z neho voľačo. Odniesol ho tetke Adele. Cestou sa
         stretol s tetkou Gabrielou.
„Čo to nesieš pod pazuchou?“
„Ben Hur.“
„Čo je to?“
„Kniha. Román.“
„Iste stála nejakú korunu.“
„Päť.“
„Za to by si dostal šesť kilo sviečkovice.“ Zalomila rukami od zhrozenia.
„Gazduj, Lojzík, gazduj,“ povedala tetka Žofika.
Pán podsudca podľa toho stal sa u tetky Réziky elegantným pánom. Chodieval k nej výlučne
         v čiernom s lepšími topánkami. Tu bol duelantom a poľovníkom. Strieľal a pichal. Hovoril po
         pansky, nosom a vždy si jednu rukavičku stiahol, kým na dvere zaklopal. K tetke Adele sa
         nemusel preobliekať. Aj ona mala rada pekné šaty. Ale tu už hovoril o poézii, hudbe, speve,
         skulptúre… O geniálnych a talentovaných ľuďoch. Rečnil „Pieseň o zvone“ od Schillera.
[
88
]
Citoval trištyri riadky z Homéra, Vergila a Ovídia… Bol sčítaný… Vymýšľal
         romány a dával im tituly… Ku tetke Gabriele sa už primerane musel obliecť. Keď bola zima —
         prišiel teplo odetý, keď bolo teplo, prišiel v ľahkých šatách. Hovoril o homeopatii ako
         jedinom prostriedku liečenia. Nadchýnal sa za konzekventnú hygienu. Rozprával o mäse a
         kašičkách… K tetke Žofike sa musel odieť čo najskromnejšie, nikdy nie v lakovkách. Mal
         kvôli tejto tetke pletené rukavice… Reč bola o drahote… Ako stúpa múka. Ako cukor dražie…
         Petrolej zlacnel… A že za korunu teraz nemožno nič kúpiť…
Jedna žiadala, aby bol hrdý, sebavedomý. U tej bol hrdý, sebavedomý. Druhá mu
         nadišputovala, že je lepšie byť skromným. U tej bol skromným. Tretia povedala, že je škoda
         moc hovoriť, ale radšej vzdelávať sa, čítať… U tej bol tichý a vzdelaný. Štvrtá si žiadala,
         aby o všetkom hovoril a povedal, čo mal na obed. U tej veľa hovoril a rozpovedal jej aj to,
         čo jedol na obed.
Ku takémuto životu treba sú sily, treba sú štúdie. Podsudca veru aj študoval. Učil sa.
         Držal ilustrovaný časopis vysokej spoločnosti, kvôli Rézike. Objednal jeden literárny,
         kvôli tete Adele. Jeden vegetariánsky, kvôli Gabriele. Jeden hospodársky, kvôli tetke
         Žofike. Politické prečítal pri obede a večeri a vedel všetko.
Lenže tetušky žiadali, aby ich skoro každodenne navštevoval. To bolo moc. Nad jeho
         duševné a telesné sily. Cítil sa nešťastným. Čím ďalej, tým nešťastnejším. Až napokon stal
         sa celkom nešťastným.
* * *
V jedno decembrové predpoludnie sedel v svojej súdobnej sieni. Nepokonávalo sa a tak bol
         sám s protokolistom Černianskym. Oprel sa o dlhý stôl s krucifixom, knihami a fasciklami
         aktov a zložiac hlavu do dlane, díval sa von oknom na rínok. Bol špatný čas. Padal sneh
         pomiešaný s dažďom. Na rínku nebolo vidno človiečika. Mláky rozpusteného snehu sa černeli.
         Zo striech kvapkalo. V sieni bolo ticho. Protokolista s veľkou červenou tvárou a s cvikrom
         na nose odpisoval nejaké uzavretie a škriabal perom zabratý do práce.
Odrazu pán podsudca zahrešil. Celkom nepekne a nahlas zahrešil.
Pisár sa strhol a v nedorozumení pozrel na svojho predstaveného.
— Čo sa mu robí? — myslel si, — nikdy som ho nepočul hrešiť… Sedí nad písmami…
         Nepracuje… Len sa díva, díva do sveta a odrazu hreší… Labudík kontra Labudík je nie nič
         ťažkého. Svedkovia dokázali všetko.
„Povedali ste niečo, Černiansky?“ spýtal sa podsudca a obrátil sa k protokolistovi.
„Ja nič. Vy ste zahrešili.“
„Zahrešil?“
„Áno.“
„Kedy?“
„Pred chvíľou.“ — Ešte na mňa zvalí, — doložil pre seba.
„Vidíte, ani neviem. Od týždňa ma svrbí dlaň. Rád by sa vyzauškoval.“
Skočil zo stoličky a vopchajúc ruky do kabátových vrecák, rýchlym krokom počal sa
         prechádzať k dverám, od dvier a okolo svojho stolíka. Protokolista zložil cviker a pero
         strčil za ucho.
„Ja som idiot!“ rozhovoril sa, „idiot. Idiot. Černiansky! Ja som idiot,“ zakričal…
         „Buďte taký láskavý, vyzauškujte ma! Sprava a zľava. Zaslúžim. Celkom seriózne. Vy budete
         taký dobrý a vyzauškujete ma.“
Zastal pred protokolistom a nastrčil svoje okrúhle líca.
„Ale preboha! Prečo?“ sprotivil sa pisár a uprel nedôverčivý pohľad na podsudcu, ktorý
         stál pri ňom.
„Neurobíte mi to kvôli?“
„Pánbohchráň!“
„Tak ste mi nie priateľom.“
Hodil rukou a prešiel za svoj stolík. Tam zastal a smutne zakýval hlavou:
„Nik mi nie je priateľom,“ zamrnčal rezignovane a sadol si.
„A načo potrebujete zaucho?“ opýtal sa pisár po chvíli.
„Rád by mal aféru… Aby ma preložili… Na akýkoľvek spôsob… Len preč, preč… Nemôžem sa
         zmôcť na to, aby bol sám sebe pánom. Viete, že mám tu štyri tetky… Pamätáte na októbrový
         koncert. Bola tanečná zábava po ňom… Slečnu Anetu Burdíkovskú poznáte? Tá sa mi páčila,
         netajím… Ale tam boli aj tri moje tetky… Ony diktovali, s kým tancovať… Rézika vraví: ,Nože
         heno tú. V tej ružovej toalete. To je Amálka Hvizdáková.‘ Letím a vykrúcam… Tetka Adela ma
         volá a šepce: ,Čo sa len zapodievaš s takým horenosom. Vykrúť tú v tom zelenom. Veľmi dobrá
         tanečnica a inteligentná, duchaplná. To je Marienka Lamošová. Bež!‘ Bežím k Marienke
         Lamošovej a tancujem… Zakýva na mňa tetka Gabriela. ,Čo ty s takými dámami s lymfatickou
         krvou… Pozri tú v tom svetlom. Olinka Malíková. S tou tancuj!‘ Čo robiť? Tancujem s tou…
         Ale mne nedá pokoja Aneta… Tancujem s ňou čardáš…“
Podsudca rozhovoril sa o Anete… „Aké je to pekné dievča tá Aneta… Tenké s úzkym pásom a
         plecami… Vysoké, ale zato tuhé. Mala biele hodvábne šaty s krátkymi rukávcami a na nich
         čipky… Tmavogaštanové vlasy s bielou stuhou, rozdelené pútcom na dve rovnaké polovice,
         načuchrané, až na uši, skolmované na vlnky a zahrnuté vo vrkoč na temene hlavy… Sivé, veľké
         oči dívajú sa na vás vážne, prostodušne. A ako jej oči, taká oddaná, naivná, veselá
         prostorekosť, taká domácka, dobre vychovaná. Ako sa mne páči… Vždy len o tom, aká je u nich
         čistota. Až do prepiatia. U nich to musí ísť ako po šnúrke… Že vraj sa vždy vymetá, čistí,
         popráva, umýva, drhne, behá, lieta, chodí sem a tam. Mamička si ani na chvíľku nesadne.
         Ona, Aneta, len čo si prisadne ku klavíru — lebo i ona hrá — klasicky hrá, Černiansky!
         Klasicky!“ Vykríkol pán podsudca od nadchnutia… „Len čo si prisadne ku klavíru, už jej
         mamička kreslí veľké ,A’ do prachu klavíra… ,Najprv‘, hovorí, ,poriadok, potom hra…‘
         Zapáčila sa mi. Človek je nie z ocele… Po supéčardáši všetky tetky zazerajú na mňa… ,Čo ty
         s takou ledajakou učiteľovou dcérou tancuješ…‘ vraví tetka Réza. ,Taká drnda.‘ Uráža Adela.
         ,Krivá a bez krvi,‘ hovorí teta Gabriela… Lenže mne sa popáčila. Veľmi… Po zábave, vždy
         potajme, sme sa niekedy zišli. Vždy potajme, aby sa tetky nedozvedeli. Ony by ju rozniesli…
         Na drobné kusy roztrhali… Ale tajnosťou to nesmie zostať… Dievča čaká moje osvedčenie… Ako
         sa vraví — vyjadrenie… Asi pred týždňom som písal matke… Viete, pripraviť som ju chcel…
         Píšem len toľko: ,Rád by sa oženil,‘ čert mi pošepol… Nechcem rozpory robiť v rodine… Ale
         už predvčerom som dostal štyri lístočky od mojich teták. To im iste matka písala. Píšu, aby
         ich hneď a hneď navštívil. Listy som len včera večer dostal. Ísť som nemohol… Viete, pre tú
         vraždu bola okuláta
[
89
]
v Lipovom… Nemohli vraždiť bližšie! Celý deň sme boli zamestnaní. Večer o pol
         jedenástej som prišiel domov… Jedným slovom, nebolo mi možno odísť… Teraz si predstavte.
         Včera ma všetky tetky navštívili… Dobre, že sa nepostretali…“
Podsudca si vydýchol a zamračil sa.
„Každá mi radí, aby sa oženil,“ pokračoval skormútene.
„Pani Činčalová, to jest tetka Réza, má pre mňa Amálku Hvizdákovú. Rozumie sa, že
         znamenité dievča. Prsty by som si mohol oblízať… Jazdí na koni. Panské alúre. Vysoké konexie…
[
90
]
,To by bolo pre teba,‘ už ako pre mňa…, Ja ti ju už vykonám. Nič sa nemusíš
         starať…, Mrkváčiková, druhá tetka, mi vraví: ,Ženu som ti vybrala. Marienku Lamošovú…
         Mladá, pekná a učená. Maľuje, spieva, hrá. A majetku dosť a dosť… Budem sa zhovárať s pani
         Lamošovou…‘ Lukovická, tretia tetka, už aj nahovárala pre mňa Olinku Malíkovú… Znamenitú
         kuchárku a zdravé, čerstvé dievča… Žížniková, že má pre mňa akúsi Malvínu Jácintovú…
         Robotné ruky, cenné srdce a tridsaťtisíc… Matka mi odpovedala a hudie, aby som sa s nejakou
         hlúpou husou nezamotal a jej list je samá Zuzka Špinágľová… Zuzka Špinágľová… Zuzka
         Špinágľová…“
A podsudca sa horko usmial.
„Pekný výber,“ podotkol protokolista.
„Veru pekný,“ prisvedčil podsudca, „aby bol človek mohamedánom… A práve dnes, práve dnes
         som volaný k Burdíkovcom na pagáčiky. Starý ma volal.“
Zavzdychol a pohrúžil si tvár do dlaní.
„Nič mi nepozostáva, ako sa dať preložiť.“
„Ešte čo!“ zvolal protokolista, ktorý len pred chvíľou začal veriť na kritické položenie
         podsudcovo. Videl, aký je naozaj strápený.
„Najradšej by čaroval s nejakým kolegom.“
„Ba to!“
„Čo mi iného pozostáva. Veď ma budú prenasledovať. Ustavične mi budú húsť: ,Málika.
         Marienka. Olinka. Malvínka. Zuzanka!‘ A viete, aký som ja idiot. Ešte im povolím… Budem
         dvoriť všetkým a stratím Anetu…“
„Ale to už len uznajú, že sa nemožno so všetkými oženiť,“ bránil protokolista.
„Neuznajú. Roztrhajú ma na franforce.“
„Možno, že sa im zapáči slečna Aneta“
„Viem, po tom koncerte čo hovorili… Podľa nich by to bolo rodinné nešťastie s takou
         holotou mať niečo. Nie je ani bohatá, ani z vysokého rodu, ani konexií nemá. Nevie variť.
         Fiflena. Bledá. Pilulky neužíva. Málokrvná. Chorá. Nosí veľké klobúky. Nemá ani poriadnych
         topánok etc… Nepáči sa im a mňa by ukrižovali, keby zvedeli, že sa vážne zaujímam. Matka by
         vydedila… Ale veď vy mne aj tak neporadíte, Černiansky. Darmo sa vám tu spovedám…“
A znova pohrúžil tvár do dlaní.
Protokolistovi začalo byť ľúto podsudcu. Pomyslel si, koľko mu už pohárikov piva
         zaplatil… Človek znamenitý, len slabý. Treba by mu bolo pomôcť…
„Voľačo vymyslím,“ poznamenal.
„A čo?“ zachytil podsudca.
„Počkajte. Rozmyslím si to.“
Prišla mu na myseľ jeho sestra Ema, štyridsaťročná panna, ktorá mala skliepok v Poštovej
         ulici. Ona sama býva na poschodí. Na tom poschodí je jedno okno vždy otvorené dovnútra. Ale
         roletne sú spustené. Vždycky spustené. V jednej škáre má ďalekohľad, ktorým vidí aj na
         rínok… Možno, že aj nás vidí a počuje, pomyslel si. Táto osoba vie všetko… A všetko všade a
         hneď rozchýri… Verí všetkému, čo sa pod tým oknom a okolo neho môže počuť a vidieť a už to
         aj nesie k susede, druhej, tretej, desiatej… Potom si pomyslel, že sú mu podslúžny a
         prednosta stanice dobrými priateľmi… Keby tak chceli s patričnými dámami pod to okno ísť a
         tam sa zasnúbiť.
„Splnomocníte ma, pán podsudca, aby som mohol robiť podľa vôle,“ prehovoril po pomlčke
         protokolista. „Možno, že sa vydarí.“
„Ako?“
„To je moja tajnosť.“
„Splnomocňujem vás.“
„Zaplatíte dobrú večeru, ak sa podarí.“
„Zaplatím.“
Protokolista si založil cviker. Ten sa jagal a zväčšoval jeho jasajúce oči.
„Ako malý foršús môžete si ísť vypiť niekoľko pohárikov na môj účet. Aj porciu gulášu si
         dovoľte,“ doložil podsudca.
Černiansky odišiel. Nie do krčmy, ale rovno na stanicu.
Tu sa zhováral s náčelníkom stanice. Vyložil mu, ako podsudca dešperuje. Núkajú mu
         nasilu Marienku Lamošovú. Ešte sa zastrelí, aký je citlivý.
„Viem, že ju poznáš,“ hovoril, „ide o to, aby si ju dnes na prechádzke zachytil do
         Poštovej ulice a tam pod oknom, čo je pri skliepku mojej sestry Emy, sa nahlas zasnúbil s
         ňou… že ju miluješ a kedy ju môžeš prísť vypýtať… Toto má počuť moja sestra Ema. Tá to
         roznesie a Marienka bude zasnúbená s tebou…“
„Ale veď sa tým kompromituje dievča.“
„A prečo by si si ju nevzal?“
„Nebude chcieť.“
„Prosím ťa, probuj. Dievča je žartovné. Povedz jej, že teba nútia za Máľu Hvizdákovie a
         ty sa chceš sťaby kompromitovať s ňou, aby ľudia povedali, že ty Marienku máš rád. Veď si
         človek nie na zahodenie. Marienka si pomyslí, že z tohoto žartu môže byť aj vážna vec a
         ubezpečujem ťa, vojde to toho.“
„Dobre, probujem,“ sľúbil náčelník.
Podali si ruky na znak slova. Protokolista bežal k podslúžnemu. Nahovoril mu tiež, čo je
         s Murínom. Nútia mu Máliku Hvizdákovie. Keby si ju on zasnúbil — zo žartu, alebo naozaj,
         tam a tam… Pozná Máliku dobre. Povie jej, že ho nútia za Marienku Lamošovie a rád by sa
         vykĺzol týmto spôsobom. Dievčatá sa rady obetujú v takýchto veciach. A tak ďalej.
„Dobre,“ prisvedčil podslúžny.
Doma sa opýtal sestry Emy, či počula najnovšiu udalosť.
„Mladý poštmajster sa vari už aj zasnúbil s Olinkou Malíkovou.“
„Kto ti to povedal?“
„Sám poštmajster.“
Sestra Ema roztvorila naširoko oči od uvidenia. Ani nedoobedovala. Váry sa ani nedotkla.
         Ani čoby pod ňou horelo, tak sa hniezdila. Napokon oznámila, že musí ísť k tetke
         Bendelíkovie.
„Prosím ťa,“ povedal jej brat, „nože sa spýtaj, čo vie o slečne Malvínke Jácintovej.“
„Prečo?“
„Dnes bol akýsi kapitán v pozemkovej knihe… Vysoký. Počerný… Dlhé bokombardy… Dal si
         otvoriť protokoly Jácintovcov a pozeral so mnou, čo majú… Opýtal sa, kde bývajú. Rád by
         vraj návštevu urobiť… Iste je to v spojení so slečnou Malvínkou. Sľúbil som mu, že sa
         prezviem o ich materiálnych pomeroch…“
Ema ani neodpovedala. Len slúžke Marke rozkazovala:
„Nože chytro klobúk!… Kde sú mi ihlice?… Nie tie rukavičky!… Alebo ich daj. To je jedno…
         Skoro tú gombačku!… Bendelíková chodí hneď po obede do Kutnických… Nezastihnem ju…“
Ani si rukavičky nepozapínala. Odbehla.
— To je nové, — myslela si, — tam to ešte nebudú vedieť. Ale že som to ja ešte nepočula,
         — divila sa v duchu.
Protokolista sa usmieval a trel si ruky radosťou.
Murín medzitým, čo sa toto dialo, sedel za svojím stolíkom a znova zadíval sa cez okná
         na rínok. Chumáčový sneh premenil sa na dážď. Vietor počal predúvať a šibal ním o okná.
         Drobné kvapky bránili výhľad. Spojovali sa v jarčeky a tiekli dolu na rámy a na plechové
         výklenky.
Na chvíľu sa bol potešil, ale zasa zmalátnel. Nedôveroval v pomoc protokolistovu. Bolo
         mu smutno na duši. Myslel na Anetu.
* * *
Po obede, ako obyčajne, išiel podsudca do kaviarne. Ledva sa zložil, počul, že ho po
         mene volajú.
„Pane Murín! Pane Murín!“
Obzrel sa.
Pozri, pozri. Veď ho to pán plukovník Hvizdák volá. Usmieva sa mu od tarokov a klania sa
         neobyčajne zdvorilo.
„Poďte za štvrtého!“ kričí.
Lenže podsudca nehrá taroky. Prisadúva k tarokujúcim sa na chvíľku.
„Akože sa máme, milý pane?“ opytaje sa ho plukovník. Prekladá karty a dodáva:
„Mohli by ste nás niekedy navšíviť.“
„To teta Réza,“ myslí si podsudca. Ďakuje za pozvanie.
„Budem taký smelý,“ a dodáva pre seba: „Amálka Hvizdáková. Číslo prvé… Už to ide.“
Len čo chlipol z kávy, čo mu k susednému stolíčku doniesli, už prisadá k nemu pán Lamoš.
         Podáva mu ruku a usmieva sa.
„Dobrý deň, pán podsudca! Dovolíte?“
„Dobrý deň! Nech sa páči,“ a robí mu miesto.
„Hrávate šach? Nezahrali by sme partiu?“
„Prosím. Prosím.“
Hoci je pánu podsudcovi nie vhod teraz hrať, predsa hrá.
„Aké špinavé figúrky,“ vraví Lamoš, „poobtínané, polámané. Koňa nerozoznať od sedliaka…
         Doma máme osobitný stolíček. Keby ste si nesťažovali a prišli niekedy… I dcéra Marienka, i
         ja radi máme šach. Marienka neobyčajne…“
„Budem taký smelý,“ hovorí podsudca a červená sa. Pritom sa hnevá, aký je neenergický.
         Veď mohol by povedať rovno: „Nemožno mi prísť,“ a bolo by.
„Očakávame vás,“ vraví Lamoš.
Keď išiel z kaviarne domov, stretol sa s veľkokupcom Malíkom.
„Odkiaľže, odkiaľ, pán sudca?“ prihovoril sa mu. Vrátil sa s ním, aby ho odprevadil.
„Ak dovolíte, odprevadím vás.“
„Bude ma tešiť.“
Kupec začal hovoriť o obchodoch. Drahom rume, výtečnom koňaku a príma čaji. Rovno z
         Ruska… Mohli by ste prísť na čašu čaju… My každý večer pijeme čaj… Pravý ruský samovar.
         Strieborný. Päťsto rubľov stál… Ak by sa páčilo pánu podsudcovi…
„Budem taký smelý!“ klania sa podsudca, pritom myslí na Olinku Malíkovú… To už teta
         Gabriela tárala.
Doma našiel pozvánku na malé večierky k Jácintovcom.
Pani Jácintová písala, že ako známemu a skoro do rodiny patriacemu svedčí sa mu byť u
         nich, keď dcéra Malvínka slávi svoje osemnáste narodeniny…
Murín klesol na pohovku.
— Akože odoprieť? Ako? — Tak milo píšu… — To zas teta Žofika narafičila… — A tú nemôže
         uraziť… Voľakedy sa chcela podeliť s ním so svojou jedinou izbičkou… Ale ak sa Aneta
         dozvie. Čo povie na to? Povie, že som záletník… Odrazu sa napaprčil… „Ale, veď je to
         direktná honba!“ Zahundral a celý nevrlý ľahol si na diván.
Ledvaže zadriemal, zobudilo ho tiché klopanie. Vošla tetka Rézika. Naparfumovaná, s
         veľkým klobúkom a ohromným mufom, v zamatovom plášti, ktorý jej siahal až po päty. Sadla si
         na prvú stoličku.
„Ja som už hovorila s Málikinou mamičkou… Pozná ťa a oduševnená je za teba… Milý mladý
         človek, vraj… Taký korektný, gavaliersky… Tak sa vyslovila… Môžem ti gratulovať. O šiestej
         hodine ťa čakám. Pôjdeme k nim spolu… Starý plukovník bude rád… Vieš tarokovať?…“
„Ale, tetuška! Veď,“ chcel zaprotestovať podsudca.
„O šiestej ťa čakám. Výhovorky neprijímam.“
Chcel povedať, že je volaný k Jácintovcom na malú večeru, že sa sľúbil k Burdíkovcom na
         pagáčiky…
„Prídeš. Punktum,“ dupla tetka.
Čo mal povedať pán podsudca? Povedal len toľko:
„Prosím.“
Po odchode tety Rezy podsudca rýchlo sa okefoval. Pričesal si účes a obliekol zimník.
         Chcel sa stratiť. Aby ho ešte niektorá tetka nenašla doma a neinvitovala na nejaké
         večierky. Otváral dvere, keď počul šuchot šiat. Prišla tetka Žofika.
„Pôjdeme spolu k Jácintovcom,“ povedala.
Keď je súra najväčšia, pomoc božia najbližšia.
„Nemožno, tetuška,“ zaluhal podsudca, „chytili jedného zbojníka. Doviedli ho, nuž ho
         musím vypočuť.“
„Aj ja idem.“
„Kam?“
„Vypočúvať.“
„Tam nesmie byť publikum. Paragraf 397. Mohol by mať nepríjemnosti.“
„A dlho to potrvá?“
„Hodinu.“
„Tak ťa počkám.“
„Ako sa ti páči.“
Odporúčal sa a odišiel. Bol zúfalý. — Nová zápletka, — myslel si. — Robím hlúposti. Veď
         tetu nebudem môcť tu nechať. K Burdíkovcom na pagáčiky musím ísť. Tetu Rezu musím ohlásiť.
         Teraz už čo?… — Postál v bráne. Rozmýšľal… Na rohu ulice ukázala sa ženská figúra. Zhrozil
         sa… Veď je to iste Mrkváčiková… Vyhrnul golier na zimníku a pošiel rýchlo protivným smerom…
         Zdalo sa mu, že volajú za ním: „Lojzík! Lojzík!“ Neobrátil sa a prelietlo mu mysľou, že je
         energickým. Stratil sa v tme a pobehol, aby ho nedohonili.
Bol tmavý večer. Olejové lampy ledva osvetľovali dlažbu. Mráz pritiahol a bolo klzko.
         Ľudí bolo málo po ulici. Murín s vyhrnutým golierom šiel smerom k Burdíkovcom. Bolo mu
         prejsť Poštovou ulicou. Tu mu už nebezpečenstvo nehrozilo. Z jeho tetušiek v tejto ulici
         nebýval nik. Šiel pomaly, v myšlienkach pohrúžený, strápený.
— Ako sa človek musí brániť, — myslel, — mám mizernú existenciu. Iba čo tých pár domov
         budem dediť a rozchytali by ťa… Neopytujú sa, či miluješ? Akoby lásky ani nebolo treba. A
         veď to má byť podklad spolužitia. Oni sa opytujú: ,Môže moja dcéra i naďalej nosiť slušné
         šaty a pekné klobúky bez toho, že by to mňa niečo stálo?‘ Ak áno, môže ísť… ,Či nebude
         musieť žiť na kapuste a na zemiakoch?‘ Ak nie, môže sa vydať. ,Či rodina neutrpí vydajom
         fľak?‘ Ak nie, nech ide. ,Či nebudeme musieť jeho dlžoby platiť?‘ Ak nie, berte si ju. Ale
         o láske! O tej sa neopýtajú… Hlavná vec vydať sa. Mať dcéru preč z domu. Máš mizerné
         postavenie… Chytajú ťa, ako hýľa…“
„Naspäť!“ zvolal ktosi pred ním.
Podsudca sa strhol. Ale sa spamätal a pozrel na kričiaceho.
„Černiansky!“ zvolal. „Čo tu robíte?“
„Psss! Obetujem sa za vás… Čakám slečnu Marienku Lamošovú a pána Laurinca… Majú tadiaľto
         ísť a chcem byť istým,“ vravel Černiansky potichu. „Tam, na tridsať krokov od nás, vidíte
         dve figúry?… To je Málika Hvizdáková s podslúžnym… Pán podslúžny vyznáva lásku… A tam ďalej
         pod jedným oknom s roletou si sľúbia vernosť a pred bohom a pred sestrou Emou sa zasnúbia…“
„Nuž a?“
„Podslúžny už štyri razy prešiel popod to okno. Štyri razy ho videla a počula Ema, že si
         ju chce vziať. Možno, že už aj to vie, kedy bude ich verejné zasnúbenie.“
„A potom čo si počnú?“
„Čo sa staráte? Z vášho zasnúbenia nič nebude. Tamtí dvaja sú zajtra v celom meste
         zasnúbení. Ema sa postará o to. A tetuška Réza upustí od Máliky.“
Murín chcel objať protokolistu.
„Naspäť!“ zvolal Černiansky, „ide Marienka s Laurincom.“
Naozaj. Dve postavy sa vynorili z bočnej uličky. Kráčali pomaly, akoby zabraté do seba.
„Skryme sa do brány,“ súril protokolista.
Ukryli sa. Marienka Lamošová s mladým staničným starostom prešli popri nich.
„Však sa môžeme neskoršie aj naozaj zasnúbiť.“
„Teraz teda len kvôli žartu?“ opýtala sa Marienka a nahlas sa zasmiala.
„Prečo? Aj teraz to môže byť vážne,“ vravel náčelník stanice, „ak by som vám nebol
         primálo…?“
„Ja som skromná.“
Pošli ďalej.
„Vidíte a počujete,“ povedal pisár.
„Večeru zaplatím.“
„Len sa straťte. Aby vás nevideli.“
Sudca stiahol hlavu do goliera a potešený šiel popri múre, aby ho nikto nepoznal…
         Zvonili. Bolo sedem. Nebo sa celkom vyjasnilo a hviezdy sa zjavili. Od severu začal vietor
         duť a veselo mrzlo… U Burdíkovcov sadajú k večeri, — myslel si, — ba či ma ešte čaká tetka
         na byte? Musím sa poponáhľať. Vyhovorím sa na toho väzňa. Na rohu ulice sa zvrtol predsa k
         Burdíkovcom… Čože, keď sa aj opozdím…
* * *
O dva-tri dni naozaj rozchýrilo sa po meste, že si podslúžny berie Máliku Hvizdákovú.
         Náčelník stanice už aj vypýtal Marienku Lamošovie. Mladý poštmajster uchádza sa o Olinku
         Malíkovú… A slečna Malvínka Jácintová je tuho zaujatá za akéhosi kapitána. Tetka Rézika
         priletela k podsudcovi ako bez duše a vytýkala mu, že v ten večer neprišiel. Tetka Žofika
         skoro plakala od hnevu, že ju nechal sedieť tri hodiny. Gabriela a Adelka mu nadali, že je
         taký spozdilec… To je len preto, že ich nepočúvol… Keby ich bol počúvol, hľa, bolo by sa
         bývalo starať len o obrúčky… Tam sú konexie. Tam to, tam to… Chudákovi podsudcovi nadali
         zrovna do hlúpych… Darmo sa vyhováral, neprospelo mu. Zostal nešikovným, spozdilým
         hlupákom… Napokon sa tetušky uspokojili… Sľúbili všetky, že veď ony ešte vyberú pre neho
         súcu ženu… Rézika hneď aj pomenovala Klernu Záhorských… Elegantné dievča… Krása a šik. Nosí
         toalety ako niktorá a má rozvetvenú rodinu. Niektorí členovia sú vysoko postavení… Pomôžu
         ku kariére. I tetka Adela vedela už akúsi, ale sa presvedčí.
„Keď sa tamtie vydávajú, vydajú sa aj tieto,“ myslel podsudca a dal večeru.
Večera trvala do štvrtej rána. Tieklo aj šampanské. Cigáni hrali, že sa okná triasli.
         Pán podsudca si aj potykal s protokolistom a bozkali sa cez noc aspoň štyri razy. O štvrtej
         ráno dal podsudca muziku pod oknami slečny Emy — z vďačnosti.
Netaj dievča, že ma miluješ…
— spieval podsudca s hudbou.
Ved ty za to aj tak nemôžeš…
— spievali ostatní.
A slečna Ema odpovedala pre seba ležiac v posteli a usmievajúc sa:
Prečo by som tajila,
keď som ťa ja dávno ľúbila.
Hodila aj bozk do tmy. Platil pánu podsudcovi.
*
Ale čo sa nestalo. Na druhý alebo tretí deň dostala Ema odrazu štyri listy. Boli bez
         podpisu. Každý bol o Murínovi… Tak a tak… Murín je neokrôchaný sedliak, písali jej v
         jednom… To je človek nevzdelaný, hrubý. Lump… písali v druhom… Skrz-naskrz chorý… vravel
         tretí… Hýri a rozhadzuje groše do sveta… Zlé ženy ho navštevujú… Má pomery… čítala v
         štvrtom… Všetky sa končili tým, aby si slečna Ema dala pozor, lebo bude nešťastnou.
A slečna Ema?
„Nemôžem za to, ale keď ho ja tak veľmi milujem,“ povedala a ľahko sa začervenala.
Pán podsudca tri dni čítal gratulácie.
Tetky mu vypovedali. Aby sa u nich viac neukázal. Sprosták akýsi!
[
83
]
Marlittka
— E. Marlittová, vl. menom Eugénia Johnová (1825 —
               1887), nemecká spisovateľka dievčenských románov, tu vymenovaných.
Goldelse
— Zlatovlasá Elza. —
Blaubart
—
               Modrofúz. —
Die zweite Frau
— Druhá žena. —
Das
                  Geheimnis der alten Mammsel
— Tajomstvo starej slečny.
[
84
]
Homeopatické pilulky
— homeopatické liečenie sa zakladá na
               zásade pôsobenia „jednakého na jednaké“ a to, čo chorobu zavinilo, má ju vyliečiť
               užívaním v malých dávkach, najčastejšie v pilulkách a práškoch.
[
85
]
Smoking, redingot, salónrok
— čierne mužské obleky, ktoré sa
               nosievali pri rozličných príležitostiach
[
86
]
Rozbrátlik
(nem.) — hovädzia pečeňa pečená na ražni
[
87
]
Ben Hur
— historický román pochybnej umeleckej ceny od
               amerického spisovateľa Lewisa Wallacea.
[
88
]
Schiller
— Johann Christoph Friedrich Schiller (1759 — 1805),
               slávny nemecký básnik, dramatik a filozof, autor Piesne o zvone.
[
89
]
Okuláta
(lat.) — súdna prehliadka na mieste zločinu
[
90
]
Konexie
(lat.) — styky

--- KAPITOLA 10 ---

Obrana
(Z rozpomienok advokáta.)
Bránil som akéhosi nešťastníka pred porotou. Prípad bol zaujímavý. Muž prišiel v noci
         domov. Žena pyskaňa, rozumie sa, vyčitovala a stupila mu aj do svedomia aj do cti.
         Nezniesol to a pohladil ju troška po hlave. Nie dlaňou, ako robievajú zamilovaní, ale
         päsťou. Žena vykríkla, že ju zabije. Svokor, ktorý spal na posteli, sa náhle zobudil.
         Skočil, chytil sekeru a zabil zaťa bez akejkoľvek predmluvy. Všetko to stalo sa ani za
         minútu.
Prečítal som si niekoľko úvah o nepríčetnosti ľudí, najmä o takzvanej somnolencii, to
         jest o tom stave človeka, v ktorom sa nachádza hneď po rýchlom prebudení, kým príde k sebe.
Reč som si napísal, naučil ju naspamäť, vypísal mená kapacít, jednotlivé odseky úvah,
         porobil značky, kde budú nasledovať citáty, poznačil ich červenou ceruzkou a všetko to
         strčil s písmami a trestným zákonníkom do advokátskej kapsy.
Bolo treba okolo štvrtej ráno sa hýbať, aby som sa dostal na deviatu hodinu rannú do
         sedriálneho mesta na pokonávanie.
Ako som sa dostal do vozňa, hneď som zadriemal. Zobudil ma priateľ Zurkovský, notár z
         Orešoviec. Vysoký, tenký chlap, s tenkými vymastenými fúzmi ako šidlo, tenkou tvárou,
         driekom a nožičkami ako pipasáriky. Šiel na poľovačku a bol v krátkom poľovníckom kožuchu,
         klobúčiku skoro bez striešky, hrubých žltých topánkach a pančuchách do kolien, flintou
         duplovkou a kapsičkou, ktorú som mu bol voľakedy požičal a ktorú mi nevrátil. Upotrebúval
         ju na patróny, kapsle, broky a gule. Mával v nej merťuk na pušný prach, prístroj na robenie
         patrónov atď.
Mne bola táto kapsička voľakedy veľmi milá, lebo som ju bol dostal od ženy do daru na
         naše prvé spoločné Vianoce.
Preto som si kúpil podobnú, keď som prišiel na to, aby človek nepožičiaval svojmu
         priateľovi peniaze, fajku a knihu, ale ani advokátsku tašku.
Vyrozumel som, že ide s celou spoločnosťou na diviaky.
Kapsičku si otvoril, vyňal z nej aparát na robenie patrónov, pripevnil ho na stolíček
         pod oknom a počal robiť patróny. Ja som si obzeral jeho flintu.
„Krásna flinta,“ poznamenal som.
„A ako výtečne nesie. Ani sa nedá s ňou pochybiť.“
Vzal mi ju z ruky a počal vysvetľovať systém duplovky. Kapsu zavrel aj s aparátom a
         položil k môjmu klobúku. Keď mi všetko dopodrobna vysvetlil, opýtal sa ma:
„Ty nepoľúvaš?“
„Nie. To je barbarská zábava.“
Zasmial sa pohrdlivo.
„Nerozumiem tých ľudí, čo nepoľujú,“ počal. „Veď je to najkrajšia zábava… Si von pod
         holým nebom, v prírode. A príroda je ako krásne dievča. Či sa zobúdza, či kvitne, či
         umiera, či je mŕtva, vždy je krásna. Ja ju najradšej mám, keď je mŕtva, bielou snehovou
         plachtou prikrytá, lebo vtedy najskôr zradí nám poľovníkom, kde čo skrýva…“
„To je príroda a nie poľovačka,“ protestoval som.
„A je to aj najzdravšia zábava,“ pokračoval, nedajúc sa mýliť mojou poznámkou. „Si na
         čerstvom povetrí. Jediný najúčinnejší nektár, čo nemusíme kupovať. Najlepšia medicína bez
         apatéky a bez apatekára. Si v poli alebo v hore, saješ bezprostredne ten nektár, tú
         medicínu. Chodíš, beháš. Žalúdok ti troví ozlomkrky, krv koluje aj v najzanedbanejšej
         čiastke tela. Hlava ti je jasná, srdce smelé…“
„Odhoď flintu, tak áno.“
„Čo by odhadzoval. Vyhladnem, hneď si aj zastrelím na pečienku… Aj z ohľaďu vedy
         odporúčam ti poľovačku, ako najmúdrejšiu zábavu. Poľovník sa najviac dozvie. Ty toho zvera,
         na ktorého poľuješ, musíš poznať, ináče ti na dostrelenie nepríde. Jeho zvyky, jeho náturu
         treba mať v malom prste. Ty ani to nevieš, ako sa máš postaviť, keď fúka vietor, povedzme,
         zdola. Ako sa skryť, aby ťa zver nepocítil? Kedy a ako streliť na hlucháňa? Sprostý zajac
         ťa prekabáti…“
Začalo ma hnevať, že sa tak rozhadzuje.
„Aký hrdý. Nikdy nič nazastrelíš. Ani dnes,“ začal som ho prekárať.
„Ja? Nikdy nepochybím. Počkaj, vykolem ti oči diviakom, čo dnes spálim. Mám predtuchu.“
„Stavme sa, že nespáliš.“
„No,“ a podal ruku.
„Desať fliaš vína.“
„Dobre.“
Stisli sme si ruky.
„A kam idete?“ spýtal som sa.
„Do Firkanoviec. Odtiaľ vozmo.“
„To sa v Rebeli rozlúčime.“
„Veru. Ty hore, ja dolu.“
„Dlho čakáme?“
„Skoro odrazu príde aj horný, aj dolný vlak. Asi pol hodiny.“ Po chvíli sme aj zosadli,
         ale na krížne vlaky sme dlhšie čakali. Bolo opozdenie. Ja som ustavične pozeral na hodinky,
         či dôjdem na deviatu na patričné miesto. Čertovská vec by bola, keby sa tak opozdil. Bol
         som nervózny. Chodil som čakárňou. Vychádzal na perón. Vyzeral vlaky. So Zurkovským som sa
         skoro pohádal a dosť ľahko by bolo prišlo aj ku zvade, ale zavolali do čakárne:
„Firkanovce, Bolemany, Rušť, sadať.“
A hneď potom:
„Curany, Plošť, Berezany, sadať.“
Schytili sme naše veci a každý vysadol do iného vlaku.
Vicinálka
[
91
]
ťahala sa ako húsenica. Rúčka na hodinkách blížila sa k deviatej a ešte dve
         stanice. Nemohol som obsedieť. Otváral som okná raz na chodbe, raz v oddiele, vystrkoval
         hlavu, krk sem-tam vykrúcal a hľadal vežu sedriálneho mesta. Nebolo ju vidno. Či sa
         prepadla, či čo? — Šomral som a hrešil na všetky vicinálky, ktoré sa môžu na orechovej
         škrupine prekotiť a pre jedného slimáka na koľajniciach vrátiť. Ponosoval som sa nahlas sám
         sebe, že ma pán boh tak tresce a tak sa mi vidí, že som aj nohami zadupkal v hneve a
         reptaní na svoj mizerný osud. Aký je prézes, dá mi po nose, ak neskoro prídem. Rád by bol
         pohnať celú mašinku, ale tá len fučala, pomaly, komótne vypúšťala dym, hrkala a škrípala
         podľa svojej vôle. Keby bol býval nablízku konduktor, alebo vodič železnice, alebo ten, čo
         rýchlosť týchto predpotopných detských hračiek rediguje, bol by sa zamotal do aféry, taký
         som bol napálený. Možno, že by bol aj celý cigárnik ponúkol, len aby pohnali. Nuž ale bol
         som sám a poučil som sa.
Bolo deväť, keď som zazrel vežu. Desať minúť po deviatej, keď sme napokon zastali a
         mohol som vystúpiť. Pustil som sa behom ku sedriálnej budove. Vyletel hore schodmi a vrazil
         do siene. Práve vstupoval predseda so sudcami. Porotci už boli dnu. Vydýchol som si. Zhodil
         kepeň a dal ho sluhovi aj s palicou a klobúkom. Kapsu strčil som pod pazuchu a sadol si na
         svoje miesto.
Pot sa mi rinul z čela a krku. Nestačil som utierať. Srdce mi tuho bilo a ruky sa
         triasli.
Vec som mal znamenite preštudovanú. Svedkovia svedčili dobre. Lekári, znalci duševných
         rozpoložení, boli môjho náhľadu.
Pri obrannej reči pustil som sa do rozoberania somnolencie. Širokým gestom prehovoril
         som ku porotcom:
„Ctení páni porotcovia! Distingvujme a nikdy sa neprenáhlime. Nepríčetný človek môže byť
         človek zdravý alebo chorý. Nepríčetný chorý menuje sa bláznom… Nepríčetný zdravý je alebo
         celkom opitý, alebo tak rozhnevaný, že mu hnev rozum zatienil… Ten, koho ja bránim, nebol
         ani opitý, ani rozhnevaný. On vtedy, keď zabil svojho zaťa, spal. Áno, ctení porotcovia, on
         spal… Ako hovorí nemecká kapacita… Ako hovorí tento…“
Meno kapacity mi nemohlo chytro prísť na um. Mal som ju poznačenú aj s citátom medzi
         písmami v taške. Rýchlo som ju otvoril, hovoriac:
„Krásne sa vyslovuje… Nech mi je dovolené jeho vlastnými krásnymi slovami…“
Vopchal som ruku do tašky a vyňal písma a značky.
„Utešené slová…“
V tom ma čosi pichlo do prsta. Ruku som z kapsy vytrhol. Tá sa prevalila a ja hádžuc
         rukou v povetrí od bolesti s vytreštenými očami som hľadel, čo sa robí.
Vysypali sa na zelený stolík patróny, pušný prach, broky, gule, hilzne na patróny a
         aparát. Gule skotúľali sa zo stolíka na podlahu až ku porotcom. Poľovnícky nožík trčal z
         kapsy. Merťuk na pušný prach zaletel ku fiškusovi. On ho rukou zachytil a udrel naň tak, že
         všetky rúčky a ceruzky počali sa hýbať a kotúľať. Ktorýsi červenovlasý porotca vyskočil. Za
         ním druhý, tretí. Utekali zbierať popadané veci. Prézes sa na stoličke nepokojne pošuchol a
         prehnúc sa cez stôl, pozeral, čo to porotcovia zbierajú.
Nemohol som hovoriť od prekvapenia a musel som mať veľmi sprostú tvár, lebo sa mi jeden
         prísediaci sudca zasmial. A ako som sa obzeral, tak som videl, že sa aj fiškus smeje, i
         niektorí porotcovia i sám prézes. Trvalo aspoň desať minút, kým som sa zotavil a vec si
         vysvetlil.
S horkým úsmevom som poznamenal:
„Cestoval som s poľovníkom a kapsy sme si prečarovali…“
„Aby človek vždy distingvoval a nikdy sa neprenáhlil,“ šibol ma predseda, citujúc z
         mojej obranej reči.
Uklonil som sa mu na znak súhlasu a zachytiac tento citát, pokračoval som v reči.
Idúc z pokonávania, skoro som sa sám sebe zasmial. Predstavil som si, ako Zurkovský
         strieľal s citátom nemeckej kapacity. Diviaka iste nespálil a mne stránku aj bez citátu
         oslobodili. Na tú radosť dobre padne vypiť si vybratých desať fliaš vína.
Naspäť idúc, na vicinálke ma ešte jedna radosť očakávala: Prišlo mi na um meno kapacity: Freud!
[
92
]
Aby ťa čert vzal. A doma ešte jedna:
Zurkovský mi vrátil kapsu aj s písmami.
Iste v hneve.
[
91
]
Vicinálka
(lat.) — miestna železničná trať
[
92
]
Freud
— Sigmund Freud (1856 — 1939), zakladateľ tzv.
               psychoanalýzy, ktorá predpokladá, že celý duševný život človeka sa zakladá na
               pohlavnom pude.