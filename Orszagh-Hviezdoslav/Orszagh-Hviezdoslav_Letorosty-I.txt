--- KAPITOLA 1 ---

Dávam z úprimnosti duše
Čo dávam, dávam z úprimnosti duše:
raz myšlienky kvet a zas teplý cit,
jak zvnútra práve k svetlu vzplály samy
bez okrás, lesku, farbidla.
Ja nevedel sa nikdy zatajiť;
ja vždycky nenávidel šaľbu, mamy
a strojenosti pravidlá:
hluk prázdny šíroústych rečí,
kadejaký lži zvodný obyčaj,
kov falše, poklôn jalovosť,
ňouž nepreráža ani krv, ni kosť,
hlaď pĺžovú a iných mastí krámy;
mne odporným, čo prírode sa prieči,
len pravdy si ctím prostý obličaj!
Skrsne-li teda pocit pravý v skrýši duše:
jak hviezda v súmrak včasné zárivo,
už vyrazený letí, letí čo šíp z kuše.
Ó, duše mojej rýdze tkanivo,
veď ruše sa mi s každou piesňou, ruše!…

--- KAPITOLA 2 ---

Ešte som sa leda vládal
Ešte som sa leda vládal:
už som hádal, hľadal, skladal
zvučné slovká „z príkladu“.
A nech som tak súzvuk našiel:
hahoj, kam som skokom zašiel!?
— až hen v rajskú záhradu!
Ako zvonky zunely mi
moje hlásky, prvé rýmy,
omámily cele sluch;
i jak sa tak rozliehaly
okolo mňa v blízku, v diali,
po jazierci vlniek valy:
kolembal sa detský duch.
Kolembal sa vrelolíci,
ako vtáčik na vetvici,
keď sa v odlet hotoví:
zprvu hupkajúc si nízko,
skúškou popred domovisko;
čo deň vyššie o bičisko —
až dosiahol vrchovisko,
zkiaď: huš! na most dúhový…
Rástol šuhaj, rástla vášeň.
Zavítala radostná žeň
klasov šumných, zvonivých.
Uvrzol som poza školy;
mŕtvo v knihách, život v poli!
Sbieram, sháňam do stodoly —
A tie snôšky — piesne boly,
mladej duše ples a vzdych.
Čo tam nedostatkov súžby!?
Mňa kŕmily hojne túžby,
slávosnenia kojil spln.
Vánok skrúžil po osení;
škovran vzletel rozjarený
v kalich neba šumom peny,
letí-vetí, už ho neni —
hajde, v obraznosti čln!
— I dnes ešte skladám piesne,
lenže horkom razia tiesne;
sladkých zvukov pošiel chór.
Nad postaťou havran krká,
v ston poroby reťaz štrká:
nuž nie div, že slabnú brká,
v oku kalno, v duši mrká,
vo varyte čierny flór…

--- KAPITOLA 3 ---

Prajte mi ticha
Ó, prajte mi ticha, žičte pokoja,
mňa lomoz ten všednosti zmorí!
Ja nie, nie som súci o zisk do boja,
nie za veteš v sváry a spory.
Ja nerozumiem vám, vy zasa mne:
i krížime sa rôzne plamene,
môj k výši, váš šľahá dolu;
váš oltár trhu korisť ovíja,
môj obletuje peruť génia,
nemôžme žertvovať spolu.
— Mňa uráža, čo blaží vás;
mojemu zraku iný kynie cieľ:
kým miesite svoj mútny kvas,
môj duch si k svetlu, tamo podletel,
súladu kde rozkoš, kde niet odboja…
Ó, prajte mi ticha, žičte pokoja!
[
1
]
[
1
]
I v tejto básni vyjadruje Hviezdoslav svoje jasné stanovisko k feudálno-buržoáznej spoločnosti. Dištancuje sa od nej („nemôžme žertvovať spolu“), odsudzuje jej mamonárstvo, spory a sváry, ktoré z neho vyplývajú, urážajú ho nečestné spôsoby, ktorými táto spoločnosť dosahuje svoje prízemné ciele.

--- KAPITOLA 4 ---

Zamĺkli veľkí pevci rodní
Zamĺkli veľkí pevci rodní,
zamĺkli večne v tôni svätých líp.
Hrsť prachu tu-tam jasnej po pochodni,
a nad ním v rudom vznete planý šíp.
Šíp, ako? — Azda drzý lósu vtip?
Či nevďak, abo pamäť už tiež pochovaná!?
Ó, to by neslýchaná hana,
na zatratenie ťažkým úrazom:
skvost slávy svojho bytia vešať po bodľači!
— Nie, nie, šíp onen neni toho výrazom,
len chudoby je obrazom,
pričom však skvet ten krvi i to stále značí:
jak krváca vždy ešte žalobníkov rana.
V tieň zašli pevci, ženci slávy;
i spustla postať, stenkla naša žeň.
Smut jesene sa vboril do dúbravy
a lístím zavial piesní priehlbeň.
Po nivách hlad, u studníc smäd;
veľpožehnania rozmetaný trón,
aj, krkavec tam pozdnú mrvu nesie v pysku!
Kam oko zazrie, všade dônovok…
Čo, ty bys’ sejbe novej chcel dať zveľatok,
tiaž klasu, vzrastu vzlet?
Ty jaro hodláš zvábiť na záhon?
Ach, tajdi, biedny epigon!
Pripríliš prišiels’ naposled;
nadarmo kvíliš na strnisku:
ty nespôsobíš štedrý rok.
Lež buďsi akokoľvek —
mojeho žitia živel bude preds’
vždy väzieť v básnictve!
To nie je moja, ale božia vec;
veď či môž’ voliť v daroch ktorý človek,
keď počína sa v matky žití,
môže-li riecť: chcem to, chci, Bože, i ty,
čo najlepšieho máš, nu, dajsi mne?
A zťato,
hľa, nasleduje rozumne:
že ani ja nemôžem naskrz za to,
čo daril mi Boh údelom.
Ach, vskutku, nie je šťastie, vehlas, zlato…
A predsa, kto má toto, nech si ho má,
nešomrem, ani nezávidím,
čím vládnem, dľa toho sa rídim,
som sebe dosť, som, jak sa vraví, doma;
svit spokojenstva hrá mi nad čelom
čo mieru hviezda vzošlá k večeru…
Ba jestliže bych po umretí
zas putovať mal v tieto zemské svety
a dobrý Otec nebies k výberu
by tenraz darov sklad mi rozložil:
i vtedy, hejveru,
bez všetkých nesnádz, zištných myšlienok
ten istučičký duše plamienok,
dnes aký ho mám a skrz smrť bych stratil,
ten jedine bych schvátil
a znova vo hruď svoju uložil!
Poviete: žiadosť, sýtosť skrovná, planá —
ja ale vravím: živý prúd a manna,
ja viem, že tak je — Bohu hosiana!

--- KAPITOLA 5 ---

Neboj sa zlosti!
Veď závidia ti, dcéra Tatier,
tú tvoju roztomilú tvár,
to líčko trblietavých vatier
a modrých očí hviezdny pár;
skvost vlasov, vlnot ňadier šumný,
anjelský nevinnosti svit —
Čuj, vlčí rákoš na záhumní,
hej, radi by ťa uchvátiť!
A závidia ti, dcéra slávy,
i ešte rozkošný tvoj šat:
sukienku riasnu, libač hlavy,
klas partíc, ľalíj činovať,
v čom v turíčne sa miešaš sbory;
čar mravov, zlatopriadky niť —
Čuj, búrajú sa do komory,
hej, radi by ťa olúpiť!
Však čo ti — pravdu mala tucha —
prezávideli nanajviac,
je preds’ len úder tvojho ducha,
to veno božských rúk a prác:
dar, prístroj kúzla na jazyku,
nímž s piesňou vážiš z mysle cit —
Čuj, peleš v protirečnom kriku! —
Hej, radi by ťa ohlušiť!
Lež neboj, deva, ich sa zlosti —
Kol junač, ktorá háji ťa;
tá planstva zavčasu ťa sprostí
a vilcom v hnáty naskytá.
Hrom zarachotí pomstou skorou,
v mlk prerve bezbožníkov hluk…
A poletí zas dolou-horou
jasotne duše tvojej zvuk!

--- KAPITOLA 6 ---

Ach, nevoľa!
Ach, nevoľa!
ach, doby plné trudu
a neresti; mdlý, ťažký je ich chod —
Na krídlach ľahkých sokola
pri dobroprajnom jasote
my vyslali v pláň kedys’ túžob loď
na more veľkých predsavzatí,
o sťažeň vlajkou zoru pripnúc rudú,
na ktorej znak sa viery krížil zlatý,
kol bedier ale biele vetrilá
dňa pripášuc, by zdarne vyhla bludu
a jedine cieľ v zrení nosila,
cieľ: v modrej diali blaha sihote.
Stred radostného prúdov plesku
vyplula z chobote,
vyplula jedným čarokrásnym ránom
a nastúpila činoplodnú stezku
širokým ľudstva oceánom,
v nej argonautov
[
2
]
húf v strach nepojatý;
šla skvelá ako čistým nebom luna,
šla smerom v Kolchis,
[
3
]
skvost kde onen rúna…
Šla labuť, pelikán či rajský vták,
a náhlo, prudko: až čo sen či hádka
sa rodným brehom v hmlistej diaľke stratí…
— Púť, pravda, nebola vždy vľúdna, hladká
(nu, všelijak
to býva na mori,
kde tisíc vládcov právo hovorí:
Vpred! K výši! Abo naopak —):
tu zodmulo sa divé vetrisko,
mrak vychrlil, čo desného v ňom hniezdi;
zas vírov priepasť hrtan rozzävila,
Leviatana
[
4
]
máchlo chvostisko,
a Protej
[
5
]
vyhnal kŕdľom potvory:
no loď to všetko statne prevýšila,
ni na okamih nestratila hviezdy,
víťazne niesla vidín prápory —
Len jedno biedne skalisko,
čo pekelná zášť z tmí dna vyrazila
čo skazy hrot a nebožiec:
to zrazu zavadilo,
že ustrnula preds’! —
— Hej, oceáne, spíš?
Spíš, titanov ty všemohúca silo!?
Spať nie je tvoja vec:
i vzbuď sa, búrne vody zvýš,
skotúľaj slávny prúdov chórovod:
nech uvoľnené vztýči tylo
a odpláva zas túžob našich loď…
Ach, hryzota,
ach, hlad a žízeň ducha,
a neni konca-kraja hajnu bied —
My chvatom postať života
sme pozajali, mnohý drichmal svet,
keď my už ruky vysúkali k dielu.
Jak zmladla hruď, jak srdce túžbou búcha!
Hneď zapriahli sme všetky sily v dej,
od svitu po mrk predstíhali včelu,
i pamätali k nociam na olej.
Kde skala v odpor skrsla tvrdá:
tú rozbili sme vôle mlatom zhrda;
kde krovie, rárožie sa priečilo:
hneď tisíc svorných rúk ho kolčilo,
vyšklblo z drahej pôdy s korením,
i odelo stráň čistým osením;
kde predtým zkärky-jarky, mokrade:
aj, skyprená prsť ani v záhrade;
kde hrobľa, grapa, pomedzie:
toť v zboží oko kmitá nevädze;
kde škrek žiab predtým, hnusná plácha plesne:
vidz, sejby val, čuj, tešný džavot piesne!
By pôda zmäkla, pot sme cedili,
keď zaschla, plakali zas slznú vlahu,
modlitbou tĺkli v nebies povaly:
až anjel spustil plnú rosy váhu
a napojil ňou žhavé kavaly.
Tak povinnosti my, hľa, plnili,
neblížiac pritom nikomu;
to verná, čestná naša práca! —
Ó, ako sme sa žatve úfali,
jak púšťali sme s vánkom nádeje
čo dobrovestí hravé holubice
cez zlatoklasné lazov záveje,
mívajúc: Ajhľa, základ, pošin k blahu!
Ó, ako šťastím horelo nám líce
a sladol pocit v tichom svedomiu:
Hľa, zkvet, a skoro i chlieb vaša práca;
koruna spadá toť na vašu snahu!
A pláca?
Ach! — — Mám snáď skresliť zloby pohromu!?
Nač?
Že na vzdor sejbe nežali sme preds’,
a prečo? známo hockomu,
i Tomu, ktorý spálil Sodomu!
— Nuž krutý, besný krupovec:
ten doriadil nám naše sady!
Však nežehrite na oblač,
tá nevplývala do tej rady;
opačne hnevu jal ju rumenec,
a hromžiac ľahla vrchov na ohrady.
Tudolu nízke shrnuly sa pary:
zášť, svevoľ, závisť, šmúhy krvozrady,
a iný hriech a iný puch.
Povliekly dusno návršie a údol
čo hustá clona divadla.
Konečne rozdelil sa kúdol:
a v kviľbu horkú duša zapadla,
čo zrieť: je skaza, rumy, máry;
čo čuť: je pekla škrekotavý duch,
z obetí tešiaci sa podlej káry…
— Ó, slnko spásne, spíš,
spíš, všebudiaca sila slobody!?
Spať nie je tvoja vec:
i vezmi červánkový kľúč:
a roztvor tmy a mračien ríš,
a vzíď nad vrchy nehody
a znova konať, stavať, úfať uč;
a ktorá tavíš ľadovec,
zem uvoľňuješ z drsných zimy pút,
že v tvojom svetle krúti
sa opäť po ružovej púti,
a mocne dvíhaš všeživota rtuť:
kde diabol riadil zhuby kopytom,
ó, zasvieť, zahrej skorým slávy jarom,
i poves ošarpaný strom
zas lístím, skvetom, zlatým plodu darom!
Ach, mŕtvota,
ach, tupo, hlucho všade,
jak obrovský by vôkol cintorín;
kam ruka vence kladie,
kam oko žiaľom rosí neustále
a smútok kľaká polnočný čo stín:
ach, popol už len života,
chlad, bezcit skrahlosť ťarchy ani v skale.
Ó, zmeravely údy, stuhly,
na šatu zosinela svetlá tvár,
a srdce, veľké srdce skamenelo:
veď kradmou rukou siahli na oltár,
od pocty odvliekli ju, pravdu svätú,
vyrvali z vďačných vzývateľov ramien
a luze vrhli, lživým svedkom, v zmar,
a miesto lotra skántriť dali katu!
Jak slnka západ, skláňalo sa čelo,
tak velebne, tak milostive;
raz ešte okres nebies, sveta uhly
a milovníkov tváre úzkostlivé
oblietol skrvavelý jeho plameň
a v čiernu ponoril sa noc;
tu zavreli ju do temných hôr truhly
a hrobný strážou obklopili kameň…
— Ó, Hospodine, spíš?
Ty svrchovaná veľmúdrosti moc,
kde tvoja správa, súdy spravodlivé:
keď pravdu klesať nevidíš
a nepočuješ triumf krivdy škrečať!?
Kto drzec, že sa opováži
beztrestne šliapať tvoje zákony,
že rúhať sa môž’ tvojho oka stráži,
smie zmiatať ruky tvojej výkony,
riadeniu tvojmu udrieť protipečať…!?
Či azda onen jeho počin:
že jazyk rve a zabiť smyslel ducha
a obraz sotrieť, čos’ ty zmaľovaľ:
je menej, než keď nevlastný strap rúcha
si nudzák stlivom v brloh uschoval?
a nie je v desatoro prvý zločin? —
A predsa uzavretá pomsty brána;
nestíha, jak by mala, tvoja ruka,
nenáhli s trestom zaslúžená rana:
tým menej zjavujú sa nebies divy;
len váhanie, mlk, nerozhodné dumy —
Či ešte malá bola pravdy muka,
a pokiaľ trvať má, snáď na večitosť?
Alebo skutok pášu tebe milý,
keď bez ustania trýznia ju?
nie ona, ale jak sa chvastajú,
je svätou len ich plenu záležitosť…!?
— Ach, odpusť, nezahrúž —
som reptal, mlčím už…
ach, žalobníka um sa ľahko mýli.
Si Bohom ešte vždy, Boh mocný, živý,
a vidíš nepatrné stebla kyvy,
a čuješ, ako muška vzduchom šumí;
či špľachotá sa zbičované more,
či duša stonie — všetko očuť hore;
si spravodlivý, však i trpezlivý,
vieš hovieť, nie jak človek krátkej sily;
na toho neprečkáš, by pyšných hrivy
sa dotýkaly tvojej povaly:
tu ukážeš, že teba skúšali,
i šliapneš rohaté im na rozumy
a zdrtíš ich čo biedne žížaly!
Hej, nespíš; čítaš neprávosti vlny,
len preto tvojej brvy nemé dumy,
bo zieraš v kalich, jak sa sudbou plní;
i prídeš, sudca prísny, v skorej chvíli…
A naše ženy,
len slnko vzošlo trudnej po sobote,
priletia s heslom: „Kameň odvalený!
Ó, poďte, muži bolesti, ó, poďte —
sme vykúpení!“
[
6
]
[
2
]
Argonauti
— plavci na lodi Argo, hrdinovia z gréckych bájok, ktorí sa zúčastnili na výprave za zlatým rúnom
[
3
]
Kolchis
— v staroveku meno krajiny na východnom pobreží Čierneho mora. Jej rieky obsahovaly množstvo zlata, ktoré Kolchovia s pomocou huňatých koží ryžovali; z toho asi vznikla staroveká povesť o zlatom rúne.
[
4
]
Leviatan
— hadovitá obluda, drak. I drak nebeský, súhvezdie, spôsobujúci podľa orientálnych povier zatmenie slnca.
[
5
]
Protej, Prometej
— mytologická grécka postava, titan, ktorý vzal bohom s Olympu oheň a doniesol ho ako základ vzdelania a vedomosti ľuďom na zem. Zato ho Zeus prikoval ku Kaukazu a rozkázal, aby mu orol každý deň vyžieral pečene, ktoré cez noc vždy poznove narástly.
[
6
]
Mýtus o zmŕtvychvstaní Krista slúži tu Hviezdoslavovi na vyjadrenie viery vo vzkriesenie slovenského národa zo stáročnej národnej a sociálnej poroby, nad ktorou žiali v básni.

--- KAPITOLA 7 ---

Vám iste divným prichodí
Vám iste divným prichodí
to piesní mojich večné žalovanie.
I rieknete: Vem iné dôvody
už raz, zájď v šíre ducha slobody,
kde každým mžikom nová hviezda vzplanie
a nový kvet sa z krásy narodí.
Hej, počujme raz pieseň lahody,
dosť bolo steskov, závoj hoďme na ne! —
Ak ale ináč spievať nie si vstave,
krem kvíliť, žialiť, trúchliť večito:
kde s najbližšou sa skalou stretneš práve:
— bo nie je k duhu nám, ni tebe k sláve —
o tú tam prašti svoje varyto!
Ľutujem — v tichu odvetím —
ach, pravda, žaloval som neustále,
a zťažka k jarkej piesni podletím.
Lež rozsúďte, ja mám byť vinen tým:
keď pŕchne kvet a hviezda mizne v diale?
Nekráčame-li denne podsvetím,
a nepadá-li vždy viac rozstretým
tieň krídlom rodných duší na kryštale!?
A básnik, myslím, tiež je rodu členom;
alebo snížite ho na veteš? —
Nu, menujte ho akýmkoľvek menom,
jak lahodí vám, medom, jak nie, blenom:
kým trpí rod, on trpieť musí tiež!
Odčiňte všetky príčiny
z nichž rinie bôľ a s bôľom žalovanie.
Naplňte voľným žitím doliny
a nakloňte k nim svetla výšiny:
nech nad všetkými blaha slnko vzplanie
a spojuje ich čo krb rodiny…
I uvidíte krásu vidiny!
Nebude steskov, sám noc hodím na ne! —
Tu postúpim do inej umky cviku;
hej, poženie ma k tomu sám cit môj.
A očujete piesne v plesnom kriku:
z tej duše rozsnujú sa, po rebríku
jak Jakubovom anjelikov roj!

--- KAPITOLA 8 ---

Ešte dlho?
Časy, časy, mrcha časy,
kedyže sa polepšíte,
kedy svitne zora spásy
na pošmúrnom Tatier štíte?
Bude-li to ešte dlho
tak, abo snáď bude večne,
bude-li?
Rušaj z Tatier, noci mlho!
Čušte, sovy planorečné,
vám je každé svetlo priečne —
čo by ste vy vedely!
Časy vzteku, časy besu,
kedyže sa vyzúrite,
kedy anjel mieru, plesu
zjaví sa na Tatier štíte?
Bude-li to dlho ešte
tak, a či snáď bude navždy,
bude-li?
Skryte, vlci, driapov kliešte,
skryte zuby krvovraždy;
vy len hltať, troviť každý —
čo by ste vy vedeli!
Časy kalu, pohanenia,
kedy hyzdiť prestanete,
kedy pravda zneuctená
zbleskne v svetle, zbronie v skvete?
Už sa hnusí všetko v duši! —
Dlho ešte takto bude,
bude-li?
Mrskne metla, jak sa sluší,
po vás, krivda, planstvo, blude,
len kolomaž ak z vás zbude —
ku tomu ste dozrely!
*
Ó, ja sa chystám veľkej ku piesni,
ja slabý k hymnu chystám sa, hej!
Mňa chyce zápal veštby čudesný,
hrá tucha vo mne ako by Vesny,
vrt kola jeden — tu slávy dej!

--- KAPITOLA 9 ---

Dnes tyjú trúdy
Ó, jak sa chvatom boly rozletely
o závod v zdarnom úsilí
tie naše dobré, pracovité včely!
Kde kvietok, všade včelička
si bzuká, hmýri, dnu a von sa šúľa,
poberá sladký mok a zlatý prach,
a hybaj s tým do úľa!
Ó, ako neúnavne nosily,
od svitu po mrk na žatevnej púti
súc! Jak to v bujnej ďateline kypí
a rozsýpa sa vonným skvetom lipy:
by v dostač mala matička,
i samy v krušných dobách vyžily…
Dnes? — Tyjú z toho trúdy!
[
7
]
[
7
]
Básnik chváli slovenský pracovitý ľud, ktorý vie vytvárať hodnoty na všetkých poliach ľudskej činnosti. No pozastavuje sa nad tým, že z plodov jeho práce žijú „trúdy“, vykorisťovatelia.

--- KAPITOLA 10 ---

Úfaj zvratu
Darmo prosby, darmo nárky,
a čo by ich celé jarky —
tvrdo tamto v svedomí!
Zhovej, duša, úfaj zvratu:
príde, ver mi, úder mlatu,
príde, čo to prelomí!

--- KAPITOLA 11 ---

Oblak búrky
Čo deň, vždy viacej vzmáha sa a šíri
podlostí veľkotoká záplava,
rve sihoť poctivcov, breh strháva
kus po kuse a v bezdné hlce víry.
Stráž upomína s veže, ale sirý
jej hlas na púšti zavše skonáva…
Že predsvit? Ach, domnienka rúhavá;
to oblak búrky náveštím sa pýri.
A čo tak v bahno redne pôdy lem:
i hlbšie viazne naložený voz,
už vyše hlavíc hnijúc v kasna pasti.
Jak múdre predsa urobila zem,
že inam oprela si svoju os;
ináče dávno skydne do priepasti!

--- KAPITOLA 12 ---

Ach, mnoho u nás chúlostivých duší
Ach, mnoho u nás chúlostivých duší;
či búra, či tíš: čuší každá, čuší…
Nie
[
8
]
ako trstina;
tá aspoň, keďže nemôž’ v boj,
tá aspoň, keď ju víchor zohýna,
i ešte potom, jak ju z väzby pustí:
nuž ježí sa a hnevom šustí.
No keby jazyk mala,
to
[
9
]
iste by rev jeho prekričala:
„V bok, víchre, abo stoj!…“
[
8
]
V stránkovej korektúre prvého vydania tejto básne a v prvom vydaní II. sv. SSH bol dialektický tvar „ni“, ktorý Hviezdoslav používa vo význame ani, vo význame ako a vo význame nie. Tvar „nie“ (ktorý tu ponechávame) je z neskorších vydaní.
[
9
]
V stránkovej korektúre prvého vydania a v prvom vydaní SSH bol tvar „tož“.

--- KAPITOLA 13 ---

Túto spupnosť, túto pýchu
Túto spupnosť, túto pýchu
vysmiať, stepať dokonale —
škoda, škoda, veľká škoda,
že nežiješ, Juvenale!
[
10
]
Keď však tam i spustlosť hrozná
v tom vedomí rozdulom:
kebys’ žil, nu, kto zná, kto zná:
miesto ostré šípy metať,
vo večných či elégiách
neželel bys’ s Tibulom!?
[
11
]
[
10
]
Juvenalis
— vynikajúci rímsky satirik, žijúci v 1. stor. po Kr.
[
11
]
Tibulus
— rímsky elegický básnik doby Augustovej

--- KAPITOLA 14 ---

Až príde Jozue!
Sme ako národ kedys’ Izraela
na púšti v ceste k zemi Kanaánu.
Trampotíme sa, pot nám cíčkom s čela
vtom prší, noha mnohú zdvíha ranu;
no suchopárna diaľ len pnie sa smelá,
a prápor náš už polu roztrhanú
má, a niet vodcu, nieto hlásateľa,
čo narazil by smeru ku poznaniu.
Hej, i my mali svojho Mojžiša,
čo faraonských súžieb zo sluje
nás vymanil a k pastvám zátišia,
kde voľnosť, výslň, rosa, zlatý kvet,
jak dobrý pastier privrátil svoj statok,
nutkajúc: Nono, sbieraj, trhaj, sžínaj;
tak zásoba sa blaha hotuje…
No zaznel vyšší povelenia hlas:
i musel hor’ na Sinaj —
Ztiaď, pravda, sostúpil bol zas,
prinesúc odkaz boží s sebou,
a čistil odpadlíctva kvas;
vtom avšak povel zaznel druhý raz,
jak hrany kviľ v púšť priletel:
i musel rušať znova na vrch Néboh
čuť Hospodina prípoveď.
Kol štítu skrúžil ihneď Azrael;
on predsa teší sa a raduje:
bo aspoň v diali vidí slávy cieľ
a budúcnosti môž’ zrieť na zveľatok,
i poznal, Boh jak s ľudom jeho mieni;
lež my?… my sirotč! v kŕdli plach a zmätok,
ďaleko ešte k zemi Kanaánu,
ba ďalej, nežli bolo naposled,
a Mojžiša nám neni, neni, neni…
Hoj, ktorým srdce tuchou pracuje
a máte neba dar: ó, sypte mannu
a živým prúdom haste ducha smäd,
až… príde Jozue!

--- KAPITOLA 15 ---

Čas ubieha
Čas ubieha, čas sejby ducha,
nám nevoľno však k dielu otcov v stráň;
prieložiť musí každá vloha, tucha,
a otvorené hrádze dokorán…
Sám diabol kúkoľ seje, sadí hložie…
ó, nedaj vzrastu, nedaj zdaru, Bože!

--- KAPITOLA 16 ---

Žula sa skladá zo zrnák
Jak vrchov našich nerozborné srázy,
tak tvrdé zachovajme vždycky rázy.
Nerecte: že sú maličkosti,
o ktorých súdiť dá sa všelijak
bez toho, že by súd bol lichý, sprostý;
že doby sú, keď zvrtnúť naopak
plášť patrilo by medzi pravé ctnosti,
a miesta sú, kde ľzä sa klátiť,
dnes ufujazdiť, zajtra zpät sa vrátiť
bez ujmy mužskej na hrdosti…
I žula, hľa, sa skladá zo zrnák,
i žulu tvorí drobotina, mrva;
no v spojení tam všetko ohnivom,
dôsledne sedí jadierce pri jadre
a nepovŕha nikdy stredivom,
ni stredivo ním, hoc je mačný mak:
tým žula žulou je, tým rovnak trvá,
či slnko žihá a či durká hrom.
Tak stvrdly, vzrástly jednobytné skaly
a Tatier štíty nebies do povaly.
A keď byť musí,
že zdrvia ju na kusy:
i vtedy zostala, nu, sú to kvádre,
z nichž pozdvihol sa slávny dóm.

--- KAPITOLA 17 ---

Koho dar nezvedie
Koho dar nezvedie, hrozba neskloní:
tomu moja pieseň slávou zazvoní!
[
12
]
Tú spieval pieseň
duch velikého Karla.
Ó, spievajte ju široko;
narazte hlboko,
povzneste vysoko —
by nikdy nikde nezostarla!
[
12
]
Verše z hymnickej piesne Karola Kuzmányho „Kto za pravdu horí“.

--- KAPITOLA 18 ---

Ó, mládež!
Ó, mládež, drž sa verne ideálu!
Bo keď sa spustíš vidiny,
zapadneš v nížiny,
i v svojej hrudi nájdeš iba skalu.
Ja nezachytil som ho cele,
len odrobinku… život súril už:
no mám ho aspoň na nedele:
raz v týždni blažený som muž!