--- KAPITOLA 1 ---

Ej, medzi dolinami…
[
1
]
Ej, medzi dolinami
je košiar maluvaný
ej, pojeu Kubo ovce —
ej, už je okovaný.
Ej, keď ho ulapili,
zaplakau divoce,
ej, že sa ozývalo,
ej, dalece-široce.
Ej, škoda moje časy,
ej, s dobrými valasi.
Ej, bučky preskakuje,
ej, dievčatko miluje.
Ej, škoda, veľmi škoda,
ej, valacha dobrého.
Ej, teraz, keď je v núdzi,
nik nepozrie na neho.
Ej, ovce zabľačali,
ej, keď ma poviazali;
ej, hory zahučali,
ej, vŕšky zakričali.
Ej, kdeže si, kdeže si,
ej, moja frajerečka,
ej, kdeže si, kdeže si,
ej, moja frajerečka?
Ej, brnčí popri tele,
ej, železa okutá,
ej, viažu moje nôžky,
ej, tie nešťastné putá.
Ej, škoda vás nastokrát,
ej, vy, smižné nožičky,
ej, škoda vás nastokrát,
ej, vy, moje ručičky.
Ej, nemôžem tu bučky,
ej, jedle preskakuvať,
ej, nemôžem tu horou,
ej, kolesá zvaluvať.
Ej, smutno mi je, smutno,
ej, mučia ma chudáka,
ej, práve jak vo klietke,
ej, malého škovránka.
Ej, ešte i ten ptáček
ti časom pospevuje,
ej, ale moje srdce,
ej, večne sa sužuje.
Ej, bez mňa moje ovce,
ej, po horách skákajú.
Ej, prejdú časy, prejdú,
keď moje roky vyjdú,
ej, potom si zaskočím,
ej, zeleným úbočím.
[
1
]
Je to koncept na poslednej strane zošitu, kde je i Smrť Světopolka, písaný starým českým pravopisom (píše ešte g miesto j), teda patrí medzi prvé ponášky na ľudovú pieseň a je to vlastne báseň už slovenská. Len na jednom mieste prekáža bohemizmus: „Ej, brnčí popri tele, — ej, železa okutá…“, kde by malo byť „železá okuté“. Rým nedovolil opravu. — „Versky zakričaly“ čítam ako „vŕšky“; „smižný“ znamená „svižný“, „hybký“. Piesňové „ej“ na začiatku veršov ukazuje, že Kráľ mal k tejto ponáške určitú predlohu z početného repertoáru pastierskych a zbojníckych ľudových piesní.

--- KAPITOLA 2 ---

Žíznim, mám studničku…
[
2
]
Žíznim, mám studničku,
nemôžem sa napiť.
Mlád som, mám ženičku,
nemôžem ju ľúbiť.
Beda sokolovi,
ah, beda, prebeda,
keď mu po vetríčku
vtáčnik lietať nedá.
Keď ho ako chytí
do svojho osídla,
hneď mu jeho smižné
tuho zviaže krídla.
[
2
]
R — Na osobitnom liste, na ktorom je súčasne záver Smrti Světopolka a Bohdana. Je to koncept bez nadpisu, nedokončený, myslený ako ponáška na ľudovú pieseň, napísaný ešte pred spisovnou reformou spisovného jazyka. Píše w i g. Dva verše poslednej nedokončenej slohy znejú:
Dobre je svázati, leč do akých okov…
Pojal som ju medzi slovenské básne, lebo je koncipovaná ako slovenská ľudová pieseň.

--- KAPITOLA 3 ---

Bojazlivá
[
3
]
Na doline, na tej strane
pásol šuhaj kone vrané;
z tamtej strany dievča žalo,
podvečer sa domov bralo.
Ak sa domov vrátiť chcelo,
prez vodičku prejsť muselo;
ale voda strmá bola,
tu šuhaj na ňu zavolá.
Počkaj, dievča, prenesiem ťa,
za ručičku prevediem ťa.
„Ach, šla by, šla — tak sa bojím,
bo neverím koňom tvojim.“
Odženiem preč kone vrané,
len ma dočkaj na tej strane;
príde búrka, voda mútna,
neprejdeš ty sem samotná.
„Šla by s tebou — však sa bojím,
bo neverím slovám tvojim.“
Prevediem ťa po mlčiačky,
tak, ako spia večer vtáčky.
Poďže, dievča, bude padať,
kdeže budeš priechod hľadať?
„Ach, šla by, šla — však sa bojím,
bo neverím očiam tvojim.“
Nech sa oči pozerajú,
však sa ony dobre znajú.
„Nuž poď, milý: za ručičku
prevedieš ma cez vodičku.“
[
3
]
Prvý raz v Slovenskom pozorníku, prílohe Starého i nového vlastenského kalendára na rok 1854, potom v Slov. pohľadoch, roč. 1912, str. 120. J. Škultéty pretlačil túto báseň zo Slov. pozorníka do SP 1912 ako báseň Janka Kráľa, hoci bola uvedená bez mena autora. Ako dôvod pre autorstvo Kráľovo uvádza, že v jej susedstve je Kráľova báseň Slovenčina a báseň Husár, ktoré sú bezpečne Kráľove. Podľa tejto okolnosti, ale najmä podľa slohu i básnickej reči je Bojazlivá i Husár prácou Kráľovou. Typicky Kráľov je adverbiálny tvar
po mlčiačky;
užíva sa v Liptove, rodisku básnikovom, a vyskytuje sa spomedzi štúrovských básnikov temer výlučne u J. Kráľa. No najvážnejší dôvod pre autorstvo Kráľovo nachádzam v jeho zbierke ľudových piesní, ktorá sa zachovala v pozostalosti P. Dobšinského a bola uverejnená v SMS, roč. 19253 str. 85—95. Kráľ zapísal tu ľudovú pieseň s názvom Podanie vody (zo Šariša) s motívom milej, ktorá sa bojí milého a jeho koníka pri napájaní. Jeho Bojazlivá je ponáškou na túto pieseň podobne ako jeho Kvet na piesne, v zbierke zapísané pod č. 18 a 21 (Vydaj za vdovca a Nešťastný vydaj). Patrí medzi ponášky na ľudovú pieseň, teda do prvého obdobia jeho tvorby, z konca roku 1843 alebo roku 1844. Podávam ju v prepise Škultétyho.

--- KAPITOLA 4 ---

Pierko
[
4
]
Na doline ľalia,
radostne sa rozvíja,
Anička k nej chodieva,
každý deň ju polieva.
Keď ju večer poliala,
na šuhajka volala:
„Kde si, milý, či čuješ?
či ma verne miluješ?
Šuhajíčok zlatovlas,
už si zabudol na nás,
nechodievaš viacej k nám,
a ja ťa tak rada mám!“
„Darmo, milá, sa kľaješ,
že ma verne miluješ.
Oklam toho, kto sa dá,
kto tvú faloš nezbadá!
Kebych ja tú lásku mal,
jak ja som ťa miloval,
skala by sa prebrala —
a ty si ma klamala!
Budeš dávať perečko,
ale márne je všetko,
ja perečiek ver dosť mám,
najkrajšie si vyberám.
Mám na výber vytrčpán,
rozmarín a tulipán —
len jeden kvet z verných rúk
postavím si za klobúk.
Idem, idem, preč idem,
už viacej k vám neprídem,
ďaleká má cestička —
dobre sa maj, Anička!“
[
4
]
Prvý raz v Orle tatranskom 1873, 4, str. 271, potom V-1, str. 68. Orol tatr. oproti V-1 má tieto odchýlky:
ľalija — ľalia; šuhajíčok—šuhajíček; ale marne je — ale marné je; ver dosť — dosť ver; jedon —jeden; už viacej k vám — už k vám viacej; neprijdem — neprídem.
Prepisujem nanovo. I keď je možné, že Kráľ napísal túto báseň „z pamäti“ v 70. rokoch, jednako ju radím do raného obdobia jeho tvorby medzi ostatné ponášky, lebo je to vierohodnejšie, ako predpokladať, že takéto ponášky tvoril ešte v rokoch 70. I tak o tejto tvorbe hovorí ako o „odpisovaní z pamäti“.

--- KAPITOLA 5 ---

Husár
[
5
]
Paripa, zlatý sersám —
komu lepšie ako nám?
To je život husársky,
nie pechúrsky, žobrácky!
Ostrá šabľa, karabín —
pol sveta sa nebojím!
Cisár z toho radosť má,
že takého syna má.
Ja som šuhaj z Trenčína,
zná ma celá krajina —
a milej závidí svet,
že som chlapec ak’ ten kvet. —
Letí husár cez nivy
ako šarkan ohnivý,
letí v prachu deň a noc,
ide vlasti na pomoc.
Pozri len v kraj delaký —
nevidíš tam oblaky,
jak sa krútia, spájajú
tamdolu až k Dunaju?
Nevidíš ten kŕdeľ vrán,
ako letí z horných strán,
letí nadol do mraku,
jak na hostinu dáku?
Tam sa zídete spolu
ku kráľovskému stolu,
bude taká hostina,
akej nezná krajina.
Bude svadba, drahý brat,
ty sám budeš mladý zať.
„Nezľaknem sa radosti,
idem privítať hostí.
Pokým šabľu v hrsti mám,
víťaza v svete neznám,
prebijem sa cez mraky,
cez more, cez oblaky.
Viac sa prebiť nemôžem —
tak zhltni ma, čierna zem,
nedávaj ma v okovy
na potupu vrahovi.
Radšej zhyniem na poli,
ako bych žil v nevoli;
milšia mi tá mohyla —
dobre sa maj, má milá!“
[
5
]
Prvý raz v Orle V, 1874, str. 19, potom V-1. — Redaktor Orla má pod čiarou túto poznámku: „Vehlasný p. pôvodca posielajúc svoje básne, píše nám medzi iným: ,Ináč vás úctive prosím, aby ste v mojich prácach nič nepremenili, lebo slovenský štýl poetický vedľa národních piesní veľmi delí sa od prózy. To slovo
„paripa,
a
„sersám“
neráčte brať za maďarskô — bo to náš národ užíva a tú báseň píšem v prostonárodnom štýle, v ktorom sa purismus užívať nemôže.’ A tak na žiadosť pána pôvodcu nedovolíme si nikdy žiadnej premeny v básňach jeho.“ — Trochu neskoro prišlo toto napomenutie autorovo, lebo už celý rad básní odtlačili redaktori a menili básnikov text. — Oproti V-1 píše Orol:
žobrácsky, jako, krútia, z horních strán, jakej, zhynem.
V-1 opravil len pravopis.

--- KAPITOLA 6 ---

Husár
(Variant)
[
6
]
Paripa, zlatý sersám,
komu lepšie ako nám?
To je život husársky,
nie žobrácky, pechársky.
Koník vraný — palác môj,
strmeň so sedlom trón môj,
dám koňu pár ostrôžok,
mesiac chytím za rožok.
Šabľa ostrá, karabín —
pol sveta sa nebojím;
cisár z toho radosť má,
keď takého syna má.
Na záhrade tulipán,
chodím pyšne ako pán;
na záhrade fiala,
nemám pána, len kráľa.
Forgo vetrík zaberá,
každô dievča zazerá,
až ho morí sladká strasť —
to je život, to je slasť!
Pred očima cudzina:
dobre sa maj, má milá!
Už posledný vrch vídať —
Boh vás žehnaj, otec — mať!
Váš syn verný vždycky váš,
nezabudne i na vás,
nezabudnete i vy,
že ste jemu tak milí.
Boh dá, že sa vidíme
zas v šťastlivej hodine:
trúba volá do boja,
dobre sa maj, vlasť moja! —
Husár letí na koni,
šabľa pri boku zvoní.
Kde tak náhle, drahý brat?
Za svoj národ bojovať.
Nechoď hrúze v ústrety,
sama na teba letí!
Presekám sa cez mraky,
cez more, cez oblaky.
Prach podobný oblaku,
nepriatelia na šľaku,
tisíc vrahov z doliny,
čo si počneš, jediný?
Niet viac žiadnej pomoci,
neľakám sa premoci;
ty, šablička brúsená,
buď má družka posledná.
Nech to dobre vrah skúsi,
kto ťa päť rokov brúsi,
ako dlh zná husár klásť
za svoju česť a za vlasť.
Prach podobný oblaku,
nepriatelia na šľaku,
vrah prisahal nevoli —
kde sa podieš na poli?
Viacej utiecť nemôžem,
radšej zhlť ma čierna zem,
nedávaj ma v okovy
na potupu vrahovi.
Koníček umorený,
husár z krvi stečený —
prechádza cez bledú tvár
posledná života žiar.
Vlasť ďaleko, rodina,
otec, matka od syna —
posledný dych, sladká strasť:
Boh ťa žehnaj, moja vlasť!
[
6
]
Ps, str. 36—39, potom až V-1, str. 136—138. Oproti Ps má V-1 tieto zmeny:
trún — trón; pišňe — pyšno; forgó — forgo; zazerá — pozerá; nezabudňeťe — nezabudnite; svůj — svoj; hrúzi — hrúze; kďe sa ďedzeš — kde sa podieš.

--- KAPITOLA 7 ---

Husár
(Variant)
[
7
]
Ach, koníku, môj koníku,
pôjdeme my ku Dunaju,
tam sa budeš pásť v ovsíku,
a mne šabľu k boku dajú!
Ach, koníku, môj koníku,
vieš, čo ľudia povedajú?
Máme vojnu vraj velikú,
a mňa na ňu s tebou dajú!
Ešte si len bol maličký,
už som ťa po dvore vodil,
kúpil pekné podkovičky,
aby si skôr so mnou chodil.
Koníku môj, koníku môj,
zverbujem sa za husára
a dám vyšiť ten kantár tvoj —
nebude mu nikde pára.
Dostaneš riad cifrovaný,
tri ráz každý deň obroku,
ja dolomán šnurovaný,
a tak potom len do skoku.
Teba sedlo ostriebrené
a z ocele podkovičky
a mňa pero pozlátené
ozdobí a ostrožtičky.
Neboj sa, koníku, nocí,
tak nám gule svietiť budú;
neboj sa šabličky moci,
veď mňa s tebou vedno zrúbu.
A keď padnem z tvojho sedla,
tam, kde budem pochovaný,
položia i teba vedľa,
pri mne budeš zahrabaný.
[
7
]
Prvý raz v Slov. pozorníku na r. 1854. — Prepis Škultétyho v Slov. pohľadoch 1912, str. 120—122. Tie isté argumenty, ako sme uviedli pri básni Bojazlivá, platia i tu a dokazujú autorstvo Kráľovo. Porovnanie týchto troch variantov ukazuje na spoločného autora. Spoločné sú motívy koníka, šable, Dunaja, milej a spoločný je rytmus. Podávame v Škultétyho prepise.

--- KAPITOLA 8 ---

Potecha
[
8
]
Matka
(Spieva sa nápevom melancholickým, zaťahovacím, ktorý sa užíva pri voľných pesničkách, najviac smutných)
Svidovo, Kamenná, horička zelená,
komu sa zelenáš, komu nezelenáš!
Zelenala si sa i mne rok po roku,
rástla som ako ten topoľ pri potoku.
Zelenala si sa ak’ v zime, v jaseni,
rástla som v nádeji ak’ javor zelený.
Javorec, javorec, vyschnul mu vrchovec,
i haluz zelená na moje trápenia.
Vyschnul mu vrchovec, môj synáčik rodný —
kto ma už poteší na moje staré dni!
Syn
(Spieva sa nápevom ako „Hej, chlapci, veselo, cic kozy kozina!“)
Nehorekuj, mati! Čo to všetko platí?
Ešte je Boh v nebi a s ním všetci svätí!
Nehorekuj, mati, nevolaj na Boha —
máš chlapa ak’ buka, meno mu Stonoha.
Nehorekuj, mati, že máš povaľača,
keď gazda nebude, bude z neho bača.
Keď nebude bača, nebude hocaký,
zachytí valašku, skočí medzi kriaky.
Zelený grúniček číry, javorový —
nemáš v svete krajšie, ako junákovi!
Zelený grúniček, na grúniku buček —
babám do rúk kúdeľ, chlapcovi obušek.
Junáci, junáci, vy ste chlapci hodní,
trebárs ste chudobní, ale ste slobodní.
Trebárs ten celý svet šíry od vás bočí,
ale zato nesmie vám pozrieť do očí!
[
8
]
Prvý raz v Orle tatranskom II, 1846, str. 305 — Ps — vložka. V-1 a V-2. Motív mladistvej odbojnosti, vyjadrený na spôsob trávnic a dialógu s užialenou matkou ako vo Zverbovanom poukazuje na ten istý čas vzniku, na rok 1844. K básni pripojil autor dve poznámky: Svidovo, Kamenná — Dve hory v Liptove. — Obušek — valaška. Obušek Trenčania užívajú. Oproti O. T. má V-1 tieto odchýlky:
vischnuv mu vrchovec — vyschnul na vrcholec; muoj sináčik — synáčik môj; svatí — svätí; trebas — trebárs; vám pozreť — pozreť vám.
— Prepis v Ps je presne podľa O. T.

--- KAPITOLA 9 ---

Pieseň
[
9
]
Prechádza sa šuhaj pri tichom Dunaju.
„Utekaj, šuhajček, veru ťa zlapajú!“
„Čo bych mal utekať? Nezvykol som tomu,
nie som nikde dlžen, čo do mňa dakomu?
Nič som nepokradol, nič do mňa nemá pán,
postavte sa hockde, ako ten kapitán!“
„Keby ťa lapali vojaci a páni,
ale ťa lapajú zbojníci, oplani.
Zbojníci, oplani dobré kone majú:
utekaj, šuhajček, veru ťa zlapajú!“
„Čo bych mal utekať, čo bych mal ísť vnohy?
Veď som mladý junák, nie žobrák úbohý!
I ja mám s caprakom červeným koníčka,
i pri mojom bôčku britká je šablička.
Zbojníci, oplani! ja sa vás nebojím,
keď ma naháňate, ešte vám postojím.
Postojím, postojím a nazriem vám do líc;
ja sa vás nebojím, čo je vás priam tisíc!
Keď ma majú zabiť, dneska ma zmordujú,
zajtra šírym vetrom chýry povandrujú,
povandrujú chýry sveta koncom, krajom,
pôjde povesť veľká tým tichým Dunajom.
Mohyla zelená, na nej dub vetvistý,
bude každoročne posielavať listy
či v lete, či v jaseň k tatranským rodákom,
akým bol, pokým žil, Janíček junákom!“
[
9
]
Prvý raz v Sokole V, 1866, str. 62, V-1, V-2. — Patrí do roku 1844, témou i tónom k Dume bratislavskej. Sokol oproti V-1 má tieto odchýlky:
šuhajčok — šuhajček; nezvyknul som k tomu — nezvykol som tomu; nepokradnul — nepokradol; hods kde — hockde; kapitáň — kapitán; vojáci — vojaci; dneskaj — dneska; tym — tým; po kym — pokým; Janíčok — Janíček.

--- KAPITOLA 10 ---

Moja pieseň
[
10
]
Pod jablonkou pávy pásla, tvrdo zaspala,
tvrdo, tvrdo, tvrdulienko, ako tá skala.
Nespi, nespi, holubička, ver obanuješ,
sen je krátky, život dlhý, ver sa oklameš!
Pod jablonkou pávy pásla, tvrdo zaspala,
tvrdo, tvrdo, tvrdulienko, ako tá skala,
očká sivé zažmúrila, jak dve sestričky,
dobrú noc vám už na večnosť, jasné hviezdičky.
Ale líčko, ten raj tichý, pávy obstali,
aby včely a komáre naň nesadali,
by nemohol mesiac hľadieť, bystrá zornička,
by nemohlo ťa vídavať slnko, Hanička.
Obstali ho v štyri strany, ako stojí svet,
bo takej krásy nebolo nikdy, ani niet.
Obstali ho jak vojaci na sveta strany,
aby ani vetrík nehnul poklad neznaný.
Pod jablonkou pávy pásla, tvrdo zaspala,
tvrdo, tvrdo, tvrdulienko, ako tá skala,
spala rôček, tri mesiace aj jeden týždeň,
Janíček si k nej zabežkal každučičký deň.
Zabežkal si potajomne ráno, ráničko,
aby žiaden nepostihnul jeho srdiečko,
zabežkal si potajomne, keď večer nastal,
aby lepšie vyliať mohol ten svoj tichý žiaľ.
Pod jablonkou pávy pásla, tvrdo zaspala,
tvrdo, tvrdo, tvrdulienko, ako tá skala.
Spala rôček, dva mesiace a dve hodiny,
škoda, škoda, preškodička švárnej dievčiny!
Hodinôčka po polnoci jedna vybila,
dievčina sa ako vietor zo sna zdurila.
Očká sivé dva ráz mihnú, sto ráz zaplačú — —
pávy pyšné za potôčkom takto si kráču:
„Believal sa pekný kvietok, viac sa nebelie,
bolo v svete potešenie, už ho viacej nie,
boli v svete štyri svety, už ich viacej nie,
čo sa stalo, čo nestalo, žiaden nezmyje.
Kolembal sa pekný javor, viac sa nekníše,
nech si každý, čo zavinil, sebe pripíše.“
[
10
]
R — Čistopis je zachovaný v zošitku formátu 17 X 22 o štyroch listoch spolu s baladou Povesť. Hurban ho mal v redakcii pre Nitru. Prvý raz tlačená v Nitre 1844, str. 171, potom prepis v Ps, potom V-1 i V-2. Je to ponáška na ľudovú pieseň so zjavnými umelými prvkami tónu žartovného s motívom pyšnej krásavice, ktorá stratí pre pýchu milého i česť. Jej nadpis by naznačoval, že báseň môže mať v úzadí niečo osobného. Nie je vylúčené, že ju písal na skutočný prípad. Nepatrí svojím charakterom do baladiky Kráľovej, ako je to vo vydaniach Vlčkových. — Hurban v Nitre menil oproti rukopisu
w
na
v, ako
na
jako,
ale vykonal i závažnejšie zmeny. Hurban má v Nitre —
komári
miesto
komáre, obstali hu
miesto
obstali ho, poklad neznámy
miesto
poklad neznaný, už je viacej nie
miesto
už ho viacej nie, už sa viacej nie
miesto
už ich viacej nie.
Prepisujem podľa rukopisu.
„Obstaly ho“
rozumej
„pávy
obstály líčko“, čiže pýcha celkom zavládla na jej líci, preto je autorovo „ho“ celkom správne. — Proti textu v Nitre má Vlček tieto zmeny (Nitra — V-1);
vídavať ťa — ťa vídavať; ruoček — rôčik; a jeden — aj jeden; aby žjaden — aby nikto; vjac sa ňebelje — už sa nebelie; už sa vjacej ňje — už sú viacej nie; žjaden ňezmije — nikto nesmyje; vjac sa ňekňíše, — už sa nekníše.