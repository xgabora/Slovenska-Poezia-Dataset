--- KAPITOLA 1 ---

Dej I.
Obsah
Zjavisko 1.
Zjavisko 2.
Zjavisko 3.
Zjavisko 4.
Zjavisko 1.
Kaštieľ, Miss Jackson, Betsy
MISS JACKSON
(odloží knihu z ruky, pozrie na hodiny):
Jedenásť
            hodín. Od fruštiku to je celá večnosť a predsa len hodina. Nie vždy predtým tak pozde
            chodili moje hodiny. Albión, Albión! hrob rozpomienok mojej krásnej mladosti! Nevyčíta
            si človek z kníh ani jar života, ani raj svojich rodných krajov. Na brehoch Temže, tam
            je človek večne mladý. Tu v týchto studených pustatinách —
BETSY
(vbehne udychčaná):
Dobrý deň, Madame! Ale načo prázdne
            slová! Takýto krásny deň musí aj dobrý byť. Čo je krásne, to je dobré, však Madame?
MISS JACKSON: No, no, no! slečna; ani tento deň je nie každému dobrý; ani je všetko
            nie dobré, čo je krásne. Príklady nechám na strane. Ale skadiaľ tak prudko, ak smiem sa
            spýtať?
BETSY: Čo je zlé, všetko je špatné, a čo je špatné, všetko je zlé: príklady nechám na
            strane. Idem z prechádzky, idem zo stepi.
MISS JACKSON: Zo stepi!
BETSY: Zo stepi. Ach, tá slobodná diaľ —
MISS JACKSON: Zo stepi samotná?
BETSY: Samotná. Tá slobodná diaľ, čo okom nedočiahneš: tam duch narastie, tam duša
            večnosťou ožíva, tam v šírych šírinách malé srdce veľkým citom vydýchne a len ďaleko,
            ďaleko šediny ľadových vrchov, obraz zo vznešenej staroty, tam — ach, krásna, velebná je
            Rus.
MISS JACKSON: Dosť, prosím, dosť, moja drahá, s vašimi stepami a snehovými vrchmi.
            Samý blud. Ľutujem vašu neskúsenosť, ak nie dačo ešte horšie. — Krásna Rus, velebná Rus!
            To je pravda! — Barbarská Rus, divá Rus! Čisté povetrie, dobrá voda: no áno! Za to vám
            stojím, slečna, že ja tu neumriem z druhej choroby len z dlhej chvíle a zunovanosti.
BETSY: Ach, Madame —
MISS JACKSON: Prosím zas nie Madame: Miss Jackson, prosím.
BETSY: Ach, Miss Jackson, vy ste u nás nespokojná, vy sa zle cítite, myslíte na
            smutnú, ukrutnú smrť: to ma zarmucuje.
MISS JACKSON: To mňa zarmucuje, že vy nemáte vkusu, nemáte spoluútrpnosti.
BETSY: Či vám azda na čom chybuje? Zdôverte sa mi, prosím vás: či sluhovia, či môj
            otec, či ja, či nedostatok —
MISS JACKSON: Krásna Rus, velebná Rus! — Áno, pre poľovníkov a medveďov —
BETSY: Vám je príkry dedinský život: blízko je zima, pozhovte, v Petrohrade sa všetko
            zahojí, a jestli sa vám páči, pôjdeme do Moskvy; tam —
MISS JACKSON: Ani Petrohrad, ani Moskva: jediný Londýn! Čo ja mám z Petrohradu, z
            Moskvy? Ani dobrý špendlík. Mne treba každý parfum spoza mora dovážať: a dvetisíc rubľov
            môjho platu —
BETSY: Ach! to je málo, pravda, je málo: ale môj otec je nie skúpy, jemu štyritisíc
            rubľov nebude ľúto —
MISS JACKSON: Ach, moja drahá, milá Betsy! to ja nežiadam, to —
Zjavisko 2.
Miss Jackson, Betsy, Nasťa
BETSY: Čo je, Nasťa?
NASŤA
(príde k Betsy a šepce jej do ucha).
MISS JACKSON: Ach, tajnosti.
(S lahodným kniksom ku Betsy odchádza — Nasťa
               za ňou spraví posmešne — pyšné tri kroky a skoro sa zvrtne.)
NASŤA: Stará figúra.
BETSY: Nasťa! —
NASŤA: Ach, odpusťte, ja som zabudla, že anglické starožitnosti sú u nás obľúbené a
            nadovšetko vážené. Ale čo som aj zvinila, však mi dovolíte jednu maličkú, len malú,
            maličkú, maličičkú prosbičôčku.
BETSY: A to by bolo?
NASŤA: Dovoľte mi dnes odísť na návštevu.
BETSY: A kdeže, prosím?
NASŤA: Do Tuhylova k Brestovcom.
BETSY: Tak! Páni sú v krčme a sluhovia sa budú jedno druhé hostiť!
NASŤA: Ha ha ha! Čože nás do pánov? A potom, veď som ja nie oteckova, ale vaša. Vy
            ste sa hádam len nepovadili s mladým Brestovom? A starí nech sa čertia, koľko sa im len
            na chrbát sprace.
BETSY: Postaraj sa, Nasťa, uvidieť mladého Brestova — a potom mi pekne krásne
            vyrozprávaš, čo je to za človek vlastne, ako vyzerá a všetko. Ale sa mu dobre prizri.
NASŤA: Ó, to môžte byť bezpečná: ja by som to krem toho nezameškala. Všetko vám
            navlas vyrozprávam, len to nie, čo viete, aký je každý mladý šuhaj. Chlapi sú v
            niektorých veciach všetci rovnakí.
BETSY: Ja som ho nikdy nevidela, nič nepočula o ňom, jedine to, že prišiel pred
            týždňom po dávnych rokoch z univerzity moskovskej. Ach, Nasťa moja, mne počne byť
            otupno.
NASŤA: Hahaha! Alžbeta Gregorovna! Nestavajte si zlaté nádeje. Že mladý Brestov z
            Moskvy s prázdnym srdcom neprišiel, to máte ako dvakrát dva štyri. A potom ktovie, čo je
            za človek? Vy sa nazdáte, že je krásny ako zora a milý ako pekný sen: a ľutovala by som
            vás, keby sa ukázalo, že je mrmlavý ako medveď a špatný ako noc. Ani nemyslite naň,
            počim sa nevrátim. Ale vidím, že ste už netrpelivá, moja slečna! Zbohom!
(Odbehne.)
Zjavisko 3.
Betsy sama
BETSY: To je dievča ako med, moja Nasťa. Rada ju mám a teraz ešte radšej, že ma od
            tej šomravej dámy vie oslobodiť. Táto chodí pri mne ako mračný oblak pri jasnom mesiaci.
            Mne je svätá vôľa otcova: ale on nevie, aká mi je toto obťažná spoločnosť… Jemu sa páči
            jej anglická reč, jej cudzí spôsob života, jej aristokratický nádherný duch: ale mne je
            to horký kalich. Nech je milý komu chce hrmot sveta: mne sladko hovie len mať príroda;
            príroda, večne mladá Madonna radosti a života. Ruské srdce nemôže sa svojmu rodisku
            odcudziť; pokiaľ k hraniciam ďalekým príde, tisíc vábností ho poviaže: ruskej duši je
            všade inde tesno. — A táto Miss Jackson s jej špekulantskými salóny, s jej snívaním o
            miliónoch šterlingov!
(Po chvíľke poplieska si v ruky.)
Už len
            tento rok! — Mladý Brestov? to bude veselšie! Ak je pekný, bude radosť; ak je špatný,
            bude smiech; ak je veselý, bude žart, ak je smutný, bude zábava, ak je múdry, bude mi
            učiteľ, ak je sprostý, bude mi žiak, ak je Rus, bude milý, ak je cudzotár? — to nemožno!
            — Ale hnev rodičov! Nenávisť, to je hrozná stvora: ja by chcela, aby nič inšie na svete
            nebolo, len krása, ľúbosť a radosť. Brestovci nechodia do Prilučína, my nie do Tuhylova…
            teda kde sa zísť? Čas poradí.
Zjavisko 4.
Betsy, Muromskij
MUROMSKIJ: Ej, ej! pekná ty mne dievčina. Pán otec sa musí ustávať do dcérkinej chyže
            dobrý deň prehovoriť.
BETSY
(objíme ho radostne):
Dobrý deň, otecko!
MUROMSKIJ: Nie div! Tvojej samorečí ostatné slová potichu privykaj hovoriť, keď
            nechceš, aby ťa vypočúvali. Brestovci a Tuhylovo! Čože to, prosím? Hádam ten mladý
            líškar?
BETSY: Práve odišla.
MUROMSKIJ: Od dvoch dní jasnejšie hľadí?
BETSY: Je nespokojná.
MUROMSKIJ: A čože? — Spleen?
BETSY: Otupno v Rusku.
MUROMSKIJ: Má pravdu; ale v mojom dome?
BETSY: Nedostatok.
MUROMSKIJ: Čo? Dvetisíc strieborných rubľov?
BETSY: To je málo pre ňu.
MUROMSKIJ: By my head! V mojom dome nesmie nespokojnosť bývať: dám jej tritisíc!
BETSY: Ach, otecko! Nasťa sa vypravila do Tuhylova ku kuchárke Brestovcov, ktorá jej
            je, ako viete, po matke blízka rodina —
MUROMSKIJ: A ty si ju v duchu vyprevádzala, nie?
BETSY: Ja som pre zábavku vyratovala cestu, ktorou pôjde —
MUROMSKIJ: K Brestovcom, všakver?
BETSY: Nie k Brestovcom práve: ale k ich kuchárke —
MUROMSKIJ: Ku kuchárke, ktorá sa len pri varení tak začervená, ako ty teraz pri
            tvojom považovaní cesty do Tuhylova. — Nože no! škriepiť sa nechcem: ale sa mi všetko
            tak vidí, moja cicka, voľačo aj dačo inšie bolo. Bol by som prísnejší, ale vrelosť, s
            ktorou teba ľúbim
(objíme ju okolo hrdla a bozká na čelo)
zakaždým
            ochladí moju nenávisť k menu Brestovcov.
BETSY: Ďakujem, otec môj! Vy ste taký dobrý, taký láskavý!
MUROMSKIJ: Kde je Miss Jackson?
BETSY: Ja som jej štyritisíc sľúbila.
MUROMSKIJ: A akým právom, panička, ak smiem prosiť? — Tritisíc je málo, štyritisíc
            nemôže byť, pretože si to ty sľúbila, teda dostane päťtisíc!
BETSY: Ah!
MUROMSKIJ: Mne je táto surovosť ruská celkom nie na strpenie, akej je, s dovolením,
            môj tuhylovský sused pravým reprezentantom, celkom nie na strpenie; môj dom musí skrze
            teba, Betsy, svietiť svetlom civilizácie, jasným v týchto temnostiach našich krajov: a
            preto neľutujem nákladov.
BETSY: Vaša vôľa staň sa, otec môj!
MUROMSKIJ: Moja vôľa sa stane, keď vzdelanosť tvojej spoločnice anglickej preleje sa
            do tvojich obyčajov: vyjmúc jej kyslú tvár, ktorej sa mi pri tebe niet čo obávať.
(Vstúpi lokaj v anglickej livreji.)
MUROMSKIJ: Čo je?
LOKAJ: Noviny a listy.
(Odíde.)
MUROMSKIJ: Sem!
(Rozopne kapsičku, vysype na stôl: Mode-Journal, detto,
               detto, detto, podá jedno za druhým štyri obrazy.)
— To je všetko, čo tebe
            patrí. Teraz prejdi sa do záhrady, ja si prezriem, čo nového. Len ruskú knihu nech viac
            nenájdem u teba. Nič ruského, počuješ!
BETSY: …