--- KAPITOLA 1 ---

Prvý sen
[
1
]
[
2
]
Jak sladko, sladko spalo sa mi!
  Sen ten nejde mi z pamäti.
Nebo zlatými plné vtáčkami,
  pažiť — samé rajské kvety.

A tá vtač z neba sadá ko mne,
  so mnou jak s bratom sa baví,
v uchu mi hudú piesne tajomné,
  v oku divy božej slávy.

Ach, a tie kvety, sestry šumné,
  tak sa vám ku mne tuľkajú,
očkom milostným hovoria ku mne,
  dychom dušu napájajú.

A skiaď ten sen — tá zlatá chvíľa?
  skiaď tie slasti neprebrané?
Oj, matko! Tvoja to vykúzlila
  modlitba a prežehnanie!

Tys’ to nado mnou, stráž anjela
  nad dietkom svojim si stála,
z Tvojho to oka vtač vyletela,
  kvety ruka Tvoja siala.

A z toho sna život môj celý
  jak potok sa mi pramení —
pod holubími on nebies kriely
  šumie po zemskej zeleni.

I všetky túžby i nádeje,
  čos’ kreslí duša únosná,
i pieseň v srdci mojom čo zneje:
  to tieň, ozvena toho sna.

Len potom, mať, keď deň schýli sa,
  v sláve na dieťa si spomeň:
nado mnou ešte raz pomodli sa
  a požehnaj — na večný sen — —
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
V Banskej Bystrici 1874. Prvé odtlačenie v Orle V, 1874, str. 203, 31. júla. V rukop.
          Sobr. spevov 1879 totožná s odtlačením v Spevoch 1880.