--- KAPITOLA 1 ---

1
Kto milości nie zna, ten żyje szczęśliwy,
i noc ma spokojną i dzień nietęskliwy.
Adam M.
[
1
]
Po smrti Svätopluka Veľkého, roku 894, nastúpili na veľkomoravský trón jeho traja synovia:
      Mojmír, Svätoboj a Svätopluk.
[
2
]
Hneď ako odzneli trúchlivé hlasy zvonov na brehoch Nitry, Moravy a Vltavy, čo sa
      žalostne rozliehali nad Svätoplukovou smrťou, už sa po Nitre rozzvučali zvuky nové; neboli to
      tóny smútku a žalosti, ale radosti a plesania. Ten hlboký žiaľ zatienili nové nádeje a nové
      radosti. Kráľoviči, mladí Svätoplukovci, nastupovali do vlády a na trón svojho slávneho otca.
      Na ohromnej slávnosti, akú Nitra ešte nevidela, prijímali sľub vernosti svojich národov a sami
      skladali prísahu, že budú bdieť a starať sa o slobodu a šťastie zdedených krajín.
Veľkoleposť a nádhera na tejto slávnosti boli nevídané a neslýchané. Na zvýšenie a
      povznesenie lesku použili všetko. Všetci páni a bohatieri, všetka sláva a krása ich hradov a
      dvorov zúčastnila sa v celej svojej nádhere na tejto prepamätnej slávnosti. Najkrajšie panie a
      panny žiarili po boku svojich pánov, otcov, bratov alebo príbuzných a zvyšovali radosť
      kráľovského dňa. Veľkomoravská ríša stála mocne ako velikánsky obor; hranice mala ohradené a
      chránené; vnútri aj za hranicami blýskala sa mocou a slávou, bezpečnosťou a slobodou.
      Nepriatelia sa desili, priaznivcov a priateľov veľmi tešila mohutnosť Slovanstva. V takomto
      stave zanechal kráľovstvo svojim synom Svätopluk Veľký. Prekvitali v ňom remeslá, kupectvo,
      obchody, umenie. Dobré mravy, náboženstvo, duchovná sila vyvíjali sa na vznešenú, radostnú,
      slávnu blaženosť národa.
Ale Svätoplukovým víťazom, čo zostarli pod koruhvami veľkého mocnára a zošediveli v
      ťažkostiach a útrapách vojnovej statočnosti, stvrdli v hluku víťazoslávy, týmto víťazom zo
      Svätoplukových časov sa nepáčila celá nádhera tejto slávnosti. Nebolo to podľa ich hrdinskej
      mysle, tušili v tom prejemnelosť a zoženštenosť nedôstojnú synov otca vyskúšaného v bojoch.
      Ich srdce bolo skľúčené očakávaním žalostných časov. Ich meče otupievali a hrdzaveli rozvešané
      a poukrývané v pošvách a nové pokolenie nechcelo počuť ich hlas…
O niekoľko týždňov po nitrianskej slávnosti sedela vo svojej sieni na velehradskom hrade
      Drahomíra, jediná dcéra a jediné dieťa velehradského vladyku
[
3
]
a upokojovala si dušu srdcu blízkymi spomienkami; lebo aj ona sa s otcom
      zúčastnila na kráľovskej slávnosti. Na celej slávnosti bola vari jediná, čo okom duševným
      merala túto udalosť a všetko, čo videla a pozorovala, prirovnávala k vlasti a k jej sláve.
      Sediac teraz pri obloku, zalietala havraním ohnivým okom do utešenej velehradskej doliny a
      mysľou zotrvávala na výslní blaha a šťastia svojej vlasti. Pohľad na krajinu, čo sa
      rozprestierala pred jej očami, na mútnu hladinu Moravy, na jej kvetnaté brehy, na lúky a polia
      posiate kvetmi a bujnými klasmi, na tmavé hory a lesy, na pochmúrne hrady, čnejúce hore k nebu
      z lona skál ako strážcovia hôr; už sám tento pohľad zmäkčoval dušu a podnecoval myseľ na
      vyššie myšlienky. Na Drahomírinej tvári spočíval svätý pokoj, aký spôsobuje duch, keď sa
      vznesie z končín každodenných starostí a pozemských vášní a splynie s myšlienkami svetov
      vyšších, sveta duševného života. V jej prsiach nebúrila vášeň, jej srdce sa neutápalo v
      zbytočne lákavých citoch. Jej gaštanové vlasy padali v prstencoch a lokniach po pleciach a
      alabastrovom krku. Zdalo sa, že pekná tvár predstavuje krotký boj červených ruží s belobou
      napadnutého snehu; jej pery boli krášliacimi rubínmi pod orlím nosom.
„Vlasť, vlasť moja najdrahšia!“ začala v duchu rozjímať, „aká si šťastná, aké sme šťastné
      my, tvoje dietky, že nad tebou vládol Svätopluk Veľký — mohutný, múdry, spravodlivý. Zanechal
      ťa v plnej celistvosti a sviežu, mocnú a schopnú užívať ovocie, ktoré on štepil. Pokoj a večná
      sláva duši jeho!“
Skromné slzy ako najčistejšie perly zaleskli sa v očiach spanilej Drahomíry! Jej duša pri
      každej spomienke na Svätopluka Veľkého pocítila bolesť a žiaľ nad jeho smrťou a zakaždým
      zasvätila jeho pamiatke slzu žiaľu a vďačnosti. „Ach!“ rozmýšľala ďalej Drahomíra, „smutný
      osud ti hrozí, vlasť moja! Toto trojenie jednej vlády ťažko prinesie niečo dobré a požehnané
      kmeňom slovanským. Ctím si vôľu tvoju, ó, veľký panovník veľkomoravský, mocou ktorej si
      obdaril svojich synov rovnakým právom na trón; ale duša moja nemôže sa zbaviť trápneho tušenia
      o nešťastnej budúcnosti mojej vlasti. Jediné je slnko, čo zohrieva zem, jediný je stred, okolo
      ktorého sa všetko krúti, jediné je srdce, ktorým sa do žíl prelieva čerstvá krv, jeden zo
      Svätoplukových synov mal byť kráľom. V ňom by Veľkomoravská ríša mala slnce i srdce svojho
      života. Ach a tá vážnosť, to správanie sa, to oko nahor hľadiace, to rameno mohutné, tá celkom
      kráľovská povaha Mojmíra, najstaršieho tvojho syna, ó, Svätopluk — či to všetko nie je pravý
      odraz teba? Ó, prečo si nezložil na jeho plecia ťažké bremeno, neľahkú vládu nad Slovanstvom!
      Ach, že muselo otcovské srdce premôcť hlas kráľovskej opatrnosti!“
Takto rozjímala Drahomíra o vznešenom predmete. Vlasť jej bola tým jasným svetlom, ktoré
      najbezpečnejšie vedie človeka po cestách života, najistejšie ho chráni pred zablúdením na
      nepravé rázcestie. Jedinou studnicou týchto vysokovzletných starostí a trápenia jej bola láska
      k vlasti. Pri tomto svetle svojej lásky pozorovala celú kráľovskú slávnosť v Nitre a za pomoci
      tejto duševnej pochodne prenikla do povahy dedičov veľkomoravského trónu. — Och, nie je — nie
      je súci na trón takého veľkého kráľovstva ani smutný a zachmúrený Svätoboj, ani náruživý a
      ľahkomyseľný Svätopluk! — zvolala hlasno Drahomíra a vstala od stola.
Tu zrazu nečakaný výjav odvrátil jej myseľ od týchto vecí. Na predhradí a po chodbách
      Velehradu strhol sa hrmot a behanie. Jej rozpačitosť však ešte vzrástla, keď velehradský
      hradný strážca ohlásil príchod kráľovičov. Drahomíra sama spytovala svoju dušu zachvátenú a
      preniknutú akousi bázňou, hoci by bola mala od radosti plesať. Mravy vznešeného veku tých čias
      totiž vyžadovali, aby dcéry domáceho pána pripravovali hosťom a príchodzím pohodlie, dávajúc
      dôkazy slovanskej pohostinnosti. Drahomíra sa triasla od rozochvenia, pretože mala teraz
      splniť povinnosti mravov a vďačnosti a rozmýšľala, ako by najlepšie zachovala česť
      velehradskej domácnosti.
Kráľoviči Mojmír a Svätopluk, teraz už naozajstní vládcovia Veľkomoravskej ríše, prišli na
      Velehrad. Čo bolo vlastne príčinou, že obaja Svätoplukovci prišli na Velehrad v takom
      nezvyčajnom čase, nevedel ani vladyka s dcérou, ani samotné kniežatá. Po tej nitrianskej
      slávnosti zmocnila sa najstaršieho a najmladšieho Svätoplukovho syna clivota a
      trudnomyseľnosť. Nikdy necítená túžba opanovala ich srdcia. Predmet ich túžby bol obidvom
      Svätoplukovcom neznámy, hoci ich obidvoch podvedome vábilo na Velehrad. Obraz Drahomíry,
      krásnej velehradskej devy, hlboko sa vryl do duší obidvom kráľovským bratom, lebo ona bola
      najjasnejšou hviezdou medzi všetkými, čo boli na poslednej slávnosti. Ale týmto tajomným
      túžbam svojich sŕdc kráľoviči neporozumeli. Zamestnávali ich iné dôležité veci, než aby mohli
      toto pohnutie nových citov skúmať a nazrieť do hĺbky svojho srdca. Aj času bolo málo, aby sa
      bližšie zoznámili s Drahomírou a bez zábran prejavili svoje city. Navzájom si navrhli zájsť do
      miest a na hrady v ríši, aby zapudili svoju úzkosť a trudnomyseľnosť a stali sa súcejšími na
      vedenie svojich prác a povinností. Aký tajomný cit ich na Velehrad doviedol, poľahky sa dá
      vysvetliť. Bola to trpká radosť a radostné útrapy prvej lásky, ktoré svojou čarovnou mocou
      premôžu mladistvú dušu junáka a devy a ťahajú ich neodolateľnou prudkosťou k milému predmetu.
      Šíp lásky k Drahomíre sa zapichol do sŕdc obidvom Svätoplukovcom; a ani jeden o tom nevedel. I
      nevzdorovali si, keď sa spoločne uberali na Velehrad. Vladyka velehradský ich prijal s
      nadšením a radosťou ako svojich vladárov.
— Statný a slovutný vladyka velehradský, — hovoril rozmarne Svätopluk, vstupujúc do
      hosťovskej siene, — nám poskytne pohostinstvo na slávnom Velehrade. Či je tak, vladyka?
— Najjasnejšie Kráľovské Milosti, ráčte vstúpiť do svojich príbytkov a moja domácnosť vám
      bude na služby kráľovské, — odpovedal vladyka, uvádzajúc obidvoch do siene.
Rozhovor bol sprvu len útržkovitý, hovorilo sa hneď o tom, hneď o inom. Keď sa obrátil na
      problémy vlastenecké, hneď nadobudol farbu a zaujímavosť. Vladyka velehradský bol skúseným
      mužom, kedysi videl plnokvetú slávu Veľkomoravskej ríše. Lenže ich rozhovor sa pretrhol, prv
      než sa väčšmi rozpriadol, keď sa zjavila Drahomíra. Otec uviedol svoju dcéru, ktorá práve
      vstupovala do siene, ku kráľovičom. Drahomíra vítala kráľovských hostí, prejavila pritom
      radosť Velehradu nad príchodom slávnych vládcov a zaželala, aby ich boh na slávu a blaho
      vlasti dlho zachoval.
City obidvoch Svätoplukovcov sa teraz vracali k svojmu právu. Ako blčiaci oheň hrozí
      rozhodiť schránku, čo ho uzaviera, tak horúčosť, roznietená v ich prsiach anjelským hlasom a
      bleskom Drahomírinej krásy, zmietala ich vnútrom a hrozila prelomiť hruď, v ktorej bola ukrytá
      taká sila. Obaja teraz mysleli len na to, ako by sa mohli priblížiť k tejto bohyni. Lebo
      podobala sa práve bohyni so sto plamennými mečmi obrátenými proti tomu, kto by sa odvážil k
      nim priblížiť. Naproti tomu ich krok bol prikutý k dlážke olovenou ťarchou, jazyk prilepený o
      podnebie, iba srdce viedlo svoj rozhovor prudkým a horúcim bitím. Vladyka zbadal ich ťažkosti
      a myslel si, že im príde vhod, keď dcéru odvedie od ich vlasteneckého rozhovoru. No medzitým,
      čo Drahomíra poslúchla otca a na jeho slová odchádzala, rozviazal sa jazyk vážnemu Mojmírovi a
      prejavil sa v nasledujúcich slovách:
— Nie tak, vladyka! Pre naše vlastenecké rozjímania neodďaľuj svoju dcéru z našej
      spoločnosti. Vlasť je i jej matkou a ona bezpochyby vlasť svoju miluje. Však je pravda,
      spanilá, že miluješ svoju vlasť?
Drahomíra sa začervenala a slnce, čo práve vyšlo spoza oblakov, ožiarilo jej tvár
      zanietenú plameňom krásy a sviežosti: a ona tu stála ani anjel z vyšších svetov, čo zletel,
      aby oblažil zem. A keď sa zmohla na odpoveď, rubínovými perami prehovorila slová, ktoré
      kráľovičov skrz-naskrz prenikli.
— Mať moja, — hovorila strieborným hlasom, — daj jej nebo slávu večnú, vliala tento svätý
      plameň lásky k vlasti do mojich pŕs a ten má rozohrievať moju dušu naveky.
— Výborne! — povedal Mojmír, obrátil sa k vladykovi a pokračoval ďalej: — Krásna duša
      prebýva v tvojej spanilej dcére, vladyka!
— Moja jediná potecha, — odpovedal otec, — v dňoch blížiacej sa mojej staroby; naozajstný
      odlesk mojej mŕtvej manželky!
Svätopluk stál ako bez seba. Všetka hĺbka jeho ukrytej lásky sa teraz zrazu premenila na
      divú búrku a triasla ním od základu. Oči mu blýskali hnevom, láskou a žiarlivosťou. Triasol sa
      od zlosti na seba samého, že tých niekoľko slov nevedel povedať Drahomíre sám. Kypel závisťou
      a žiarlivosťou voči bratovi, ktorý, tak sa mu zdalo, z jeho vlastného srdca vážil, z jeho
      jazyka bral slová, ktorými sa obrátil na Drahomíru. Medzitým sa Mojmír približoval k
      Drahomíre, aby s ňou znovu začal rozhovor; to však bolo pre Svätopluka smrteľným bodaním jeho
      srdca.
— Ustúp od anjela, diabolský brat! — rozkričal sa Svätopluk. — Velehrad sa rúti podo mnou
      do hlbín Moravy, keď musím pozerať na tvoju zradu.
Od tejto neočakávanej zmeny v Svätoplukovi všetci zmeraveli. Najmä však Drahomíra sa
      chvela od bázne a hanby a chcela ujsť zo siene. Ale nový výbuch jeho náruživosti pričaroval ju
      aj ostatných k miestu bázňou a začudovaním.
— Preboha! — zvolal Svätopluk plný prudkej vášne, — stoj, krásavica, a prítomnosťou svojou
      zadrž svet nerestí, čo sa na mňa valí, svet blažeností, rútiaci sa predo mnou do priepasti!
      Otec nebeskej Drahomíry, Drahomíra, jediná okrasa ríše našej! Dívaj sa na mňa, pozri, ako sa
      mi trasú žily a z hĺbky mojej duše sa dvíha búrka a plameň blčí v mojich prsiach. Tento divý
      oheň nedovolil môjmu jazyku vysloviť to, čo ľahkoreký Mojmír tomuto anjelovi nahovoril. Ja —
      ja milujem Drahomíru. Mojmír je falošník, oklamal aj mňa. Moja láska je nekonečná; ja neviem
      predkladať lichôtky ohybným jazykom. Ale milujem Drahomíru z hlbín svojej duše. Oklamali ma!
      Mojmír spoznal tajné hnutie môjho srdca lepšie než ja sám, on ma vyzval na Velehrad, aby som
      tu bol svedkom zrady nad mojou láskou. Ja som lásku k Drahomíre ukrýval ako klenot, klenot,
      ktorého sa nedotkol ani môj vlastný rozum v tajných skrýšach môjho srdca; ale brat môj
      vyzvedel o ňom a chcel mňa a spolu i sviatosť lásky tejto pred tvárou tohto anjela zhanobiť.
      Jeho vábila nádhera hradu a sláva sveta, mňa viedol na Velehrad iba blažený cit lásky k
      Drahomíre, išiel som jedine pre to, aby som v hlbokom vzdychu vyjavil Drahomíre hĺbku svojej
      lásky. Ó, never, Drahomíra, ó, never, vladyka velehradský, Mojmírovým slovám, ja jediný môžem
      Drahomíru milovať!
Odvrátený od Mojmíra a tvárou obrátený k Drahomíre celou náruživosťou svojej povahy hrmel
      Svätopluk tieto slová. Kropaje potu vysadili mu na čelo, zrazu stíchol, iba jeho prsia, sotva
      lapajúc dych, vlnili sa ako rozbúrené more.
— Preboha, Svätopluk, čo sa to s tebou robí? — pýtal sa ho začudovaný Mojmír. — Čo je
      príčinou tvojej podozrievavosti? Odkiaľ tá smelosť ubližovať nevinnému bratovi? Ak veríš v
      boha, môžeš veriť aj to, že som ťa v ničom neoklamal, ani som oklamať nechcel. Pozri sa sem do
      mojich nesklopených očí, do verného zrkadla mojej duše.
— Ako? — začal znova prudký Svätopluk. — Tak som sa mýlil! Odpusť, Mojmír! — I pozeral do
      Mojmírovej tváre a celá jeho tvár sa vyjasnila. — Ešte raz ťa prosím, odpusť, Mojmír, brat
      môj! Odprosujem ťa, klaňať sa ti budem za moje prenáhlenie, ale ťa prosím, aby si ma o tom
      uistil. Vyznaj tu pred tvárou tohto anjela, že ju nemiluješ, že tvoje srdce nehorí plameňom
      lásky k Drahomíre!
Z tichej blaženosti citu vytrhla Mojmíra Svätoplukova náruživosť a zdalo sa mu, že teraz
      má byť odrazu zbavený toho blahoslaveného kvietka svojho vnútra. Láska k Drahomíre mu ešte ani
      nepatrila, ešte ju sám nepoznal, a teraz požadoval od neho brat, aby ju zaprel. Jeho láska,
      skrytá v nepovedomých hlbinách len ako slabá iskra, touto búrkou iba roznietená, začala sa mu
      bližšie dotýkať jeho srdca. Preto ho zarazila bratova požiadavka, ale nechal jeho otázku bez
      odpovede.
Svätopluka toto mlčanie len o to väčšmi pobúrilo. Jeho žilami sa znovu preháňala horúčava
      a slová mu tiekli z úst ako ohnivý prúd: — Pozri teraz do mojich očí — zradca, zakuklenec,
      pokrytec! Teraz prenikám zrenicou tvojho oka a vidím tvoje vnútro. Ty Drahomíru miluješ! Vrav,
      lebo ťa rozšliapem! Vrav — ale neklam! Lebo — och, láska moja, ochraňuj ma, aby som neklesol!
Mojmíra, hoci bol mierny, takéto dobiedzanie roznietilo. Začal hovoriť dôrazne, hoci bez
      náruživosti:
— Svätopluk, pamätaj, že nemáš právo na moje tajomstvá, ako si ja neosobujem právo na
      tvoje. Áno, povinný si mi úctou ako staršiemu.
— Ha, mocnosti nebeské, pomáhajte mi! — rozbúril sa opäť Svätopluk, — zúfam si, alebo
      rozšliapem tohto zradcu. Joj, pekelné brány! Ja som mu povinný úctou! A ja nemám právo na jeho
      tajomstvá! Teda aj tajnosti — okrem toho všetkého, čo som videl, ešte i tajnosti! Tak teda
      hovor o tých tajnostiach!
— Si náruživý, — odpovedal Mojmír chladne, — tvoja krv horí, myseľ tvoja sa pení od vášní
      a náruživostí. Keď tvoje žily ochladnú a rozum tvoj bude schopný uvažovať a rozmýšľať… až
      potom sa budem s tebou zhovárať o týchto veciach.
— Tak teda, tak! — povedal Svätopluk. — Myslíš si, Mojmír, že by si svojimi tajnosťami
      ešte väčšmi rozdúchal oheň v mojich prsiach? Ó, ak treba, aj zamrznem pred tebou od chladu,
      keď tak chceš, ale vrav, vrav… nebudeš?
Medzitým však oznamoval velehradský hradný strážca príchod nových hostí a po chvíli
      vstúpil do siene Aribo, rakúsky markgróf.
[
4
]
[
1
]
Kto milości nie zna…
— (poľ.) Verše z Dziadov od A. Mickiewicza. Prvá časť vyšla vo Vilne roku 1825.
[
2
]
Mojmír, Svätoboj a Svätopluk
— traja Svätoplukovi synovia. Po
          Svätoplukovej smrti r. 894 mal Mojmír II. prevziať zvrchovanú moc nad celým územím Veľkej
          Moravy, Svätopluk II. dostal ako údel územie Slovenska a Panónie, tretí syn Predslav (teda
          nie Svätoboj!), najstarší, bol pravdepodobne kňazom; zostalo po ňom iba pomenovanie
          Bratislavy Pressalauspruch (nem.).
[
3
]
Drahomíra, jediná dcéra a jediné dieťa velehradského vladyku…
—
          Velehrad nepatril medzi najdôležitejšie veľkomoravské sídla, a tak Hurban nespomína rod
          velehradského vladyku. Prvá Drahomíra z českých dejín bola česká kňažná, manželka českého
          kniežaťa Vratislava I. (10. stor.), matka Václava I. a Boleslava I.
[
4
]
Aribo, rakúsky markgróf…
— V lete 882 Svätopluk prešiel cez Dunaj
          a pomohol dostať sa na miesto správcu Východnej marky Aribovi, proti ktorému sa postavili
          synovia už spomínaných grófov Viliama a Engelšalka. Markgróf Aribo dal svojho syna
          pokrstiť podľa Svätopluka na Zwentibalda.

--- KAPITOLA 2 ---

2
Wir hilf der Geist! Auf linmal seh ich Rath:
Goethe
[
5
]
Buď svoboda všem duším;
co vám volno bylo činiti,
menšiť ten tu hřích, než onen tuším;
vy ste kradli, my se nesnášeli,
váš byl meč, krev naše v bouři té,
surovost vy, my jsme sprostnost měli.
J. K.
[
6
]
Svätoplukova ríša bola oddávna tŕňom v oku nemeckých panovníkov; ale tento tŕň bodal ich
      zrenice najmä v rokoch 890 — 893.
[
7
]
Lebo v tomto čase šírili sa hranice Veľkomoravskej ríše z jednej strany od Devína
      na sever až za Dunaj k pohoriu Matry, zaberajúc už aj Panóniu, z druhej strany, na východ,
      dosahovali Torysu (v Šarišskej stolici) a z tamtej strany Tatier siahali až za Krakov. V tejto
      nesmiernej slovanskej ríši vládol Svätopluk neobmedzene a nezávisle. Posledným slávnym činom
      tohto veľkého slovenského kráľa bolo víťazstvo roku 893 nad Arnulfom.
[
8
]
Arnulf, nemecký cisár, bol zaviazaný Svätoplukovi vďačnosťou za mnohé dobrodenia a
      dal mu aj veľa dôkazov o tejto svojej povinnej vďačnosti. Aj svojho syna dal na počesť
      Svätopluka pokrstiť Svätoplukom. Pretože sa ľudia stávajú nevďačnými, najmä keď dosiahnu
      vyššie hodnosti a väčšiu moc, aj Arnulf, keď sa stal za pomoci Svätopluka cisárom, chcel sa mu
      odmeniť nevďačnosťou. Lebo sa ako cisár osmelil vymáhať od neho povoľnosť a oddanosť, ba aj
      brannou rukou proti nemu vyšiel. Svätopluk v spomínanom roku 893 vybral sa mu so svojimi
      plukmi v ústrety a dokázal svojmu nevďačnému kmotrovi, že Slováci si nikdy neodvykli s
      ozbrojenou rukou poddávať sa do otrockého jarma. Arnulf potom utrpel veľkú porážku.
Kto by sa teda bol mohol väčšmi tešiť na Svätoplukovu smrť než Arnulf. Všetky nádeje,
      toľkokrát už zmarené, v jeho srdci znovu ožili.
Jedného letného dňa roku 894 sedel Arnulf vo svojej komnate a hľadel na vlny valiaceho sa
      Dunaja. Potom v radosti svojich nádejí začal sa sám so sebou zhovárať:
— Ach, Dunaj, ty ma jednou stranou odprevadíš do toho slovenského kráľovstva a moje hory
      ma inou stranou dovedú na hranice Veľkej Moravy. Toto Slovanstvo nesmie dlho vydržať po smrti
      môjho kmotra. Čo ma už stálo krvi, peňazí, bojov a predsa nie som mu o nič bližšie. Ale teraz,
      po smrti toho môjho mocného kmotra, zrazu budem pánom Veľkej Moravy. Maďari sú na multanských rovinách
[
9
]
a moji vyslanci ich už čoskoro pozvú do tej krajiny medu, bieleho chleba a
      sladkých nápojov.
Vtom vstúpilo niekoľko nemeckých pánov oblečených vo vynikajúcom brnení.
— Dobre, dobre, páni! Práve som myslel na vás! — povedal im Arnulf. — Pôjdete, sprevádzať
      vás bude hojné komonstvo,
[
10
]
čo ponesie už určené dary na roviny multanské. Upovedomte tých barbarov o našej
      cisárskej milosti a v našom mene pozvite ich do Veľkomoravskej ríše, ktorá odpadla od
      nemeckých cisárov. Avšak nech neotáľajú, ani naše vojská nebudú čakať.
Vyslanci sa poklonili svojmu cisárovi a odchádzali z komnaty.
— Ha, ha, ha! To budú bitky! — radoval sa zlostný nepriateľ Slovanstva. — Musím ja toto
      ťažké dielo dokonať… dielo zničenia Slovanstva. Lenže, — tu sa zarazil a začal o niečom
      dôležitom rozmýšľať, krčil čelo, mraštil obočie a zatínal zuby do hrubých pier, až modreli. A
      zostal tak dlhú chvíľu, až potom sa pustil do takéhoto rozjímania. „Ani táto podpora mi ešte
      nemôže stačiť, lebo slovenskí bojovníci, ktorých Svätopluk v dlhoročných víťazstvách vycvičil,
      si už veľmi zvykli na víťazstvá. Kto mi to zaručí, že ich teraz pokorím, hoci by som mal
      maďarskú pomoc istú? — A znova sa zahĺbil do myšlienok, čelo si šúchal dlaňou a dupkal nohami.
      Zrazu vyskočil z pohovky a plný radosti a plesania, že vynašiel novú myšlienku, vykrikoval: —
      Ha, duch môj! Som ti povďačný; neraz sa mi zablysla rada, a to najmúdrejšia rada na svete,
      najmúdrejšia zo všetkých, ktorá kedy z mojej hlavy vyšla! Ha-ha-ha! Duch môj, pobozkal by som
      ťa cisárskymi perami, keby si práve nebol duchom!“
Pre vlastný krik a dupkanie nepočul cisár štrnganie vstupujúceho Ariba. Len keď podišiel
      bližšie, zbadal ho a hneď sa aj k nemu obrátil so svojou novou myšlienkou.
— Počúvaj, Aribo môj, počúvaj! Dlho som premýšľal; tu mi môj duch zrazu poskytol
      najmúdrejšiu radu, ako by som roztrhal tú Veľkú Moravu. Moji vyslanci už letia na Multansko.
      Bude to búrka, ktorá stadiaľ prejde na Moravu! Ale teraz počúvaj, len počúvaj, Aribo, akú som
      našiel cestu. Lebky slovenské sú tvrdé ako tie skaly tatranské, musíme sa preto na ich srdcia
      obrátiť, tie sú mäkšie! Ha-ha-ha! Rozumieš ma, Aribo? Odtrhnúť musíme slovenské srdcia od tých
      srdiečok českých, iba tak im lebky roztrieskame. Aj ten tvrdohlavý Bořivoj umrel; tí dvaja si
      to dobre rozmysleli odobrať sa vedno do večnej nenávratnosti. Dobre viem, že Bořivojovým synom
      sa nebude chcieť byť pod ochranou chlapcov môjho kmotra, ak im len trochu priazne ukážem. Tí
      mladí — s tými si ľahšie poradíme, ako sme mohli s tými starými Čechmi a Slovákmi. A aj
      Svätoplukových synáčikov by nezaškodilo trochu proti sebe pohuckať a rozdráždiť. A tu som si
      pomyslel, Aribo môj, na teba, lebo ty sa na to najlepšie hodíš. Však ten tvoj starý priaznivec
      určite zanechal z tej priazne aj svojim synom a tebe bude o to ľahšie popudiť ich trochu proti
      sebe. Či nie? Hahaha!
Aribo dlho požíval priazeň a ozajstnú pomoc od Svätopluka Veľkého, hádam ako v tie časy
      ani jeden z kniežat, vojvodov a iných pánov nemeckej ríše, ktorý by nebol prijal väčšie či
      menšie dobrodenie zo Svätoplukovej milosti. Zatiaľ čo sa nemecké kniežatá navzájom hašterili,
      sám Svätopluk stal sa mocný, a tým, ktorí uňho pomoc žobrali, proti iným pomoc dával. A keď sa
      im zvidelo spojiť sa a ísť proti Svätoplukovi, vtedy ich víťazným mečom kántril všetkých
      dokopy. Nuž na túto okolnosť narážal Arnulf, lebo i Ariba bol raz proti nemu samotnému
      Svätopluk obhajoval.
— Nech padne do zabudnutia, cisár môj, čím som sa prehrešil proti Tvojej Milosti! — vravel
      Aribo Arnulfovi. — Okrem toho som Svätoplukovi malé služby vykonal pre jeho dobro. Ináč máš,
      pane, výborné úmysly; nič nie je také potrebné, ako odtrhnúť Čechov od Veľkej Moravy. Lebo tie
      krkonošské úšusty a strminy prekliate zle slúžia Nemcom. Pokiaľ ide o mňa, práve prichádzam,
      aby som sa Tvojej Cisárskej Jasnosti do takej služby ponúkol, na akú si ma už aj tak ustanoviť
      ráčil. Našiel som cesty, na ktorých srdcia Svätoplukovcov tak spretrhám, akoby ani nikdy
      neboli bývali spojené. Teraz ale dovoľ, aby som ti vyložil svoje úmysly.
— No len vrav. Ale si sadni, Aribo, vedľa mňa a rozprávaj, čo robia tí chlapci môjho
      kmotra, v čom spočíva ich sila alebo slabosť, aká je ich múdrosť či nemúdrosť, všetko si rád
      vypočujem o synoch môjho kmotra. — Tak rozprával veľký Arnulf a usadil Ariba vedľa seba.
— Sú ti to, cisár môj, — dal sa rozprávať Aribo, — junáci v prvom ohni svojich
      náruživostí. Majú teda, ako vravím, veľa slabých stránok. Treba sa len týchto chytiť a sami
      prídu svojej záhube do náruče. Ó, a ja viem narábať so slabými stránkami! A ty potom, cisár,
      budeš bojovať s mocnými, ak ti, pravda, voľajaké nechám, lebo slabá strana zožiera mocnú.
— Hahaha! — rehotal sa Arnulf, — vieš hovoriť ako mudrc! Len tak ďalej!
— Bol som na Velehrade, — pokračoval Aribo. — Velehradský vladyka je môj starodávny
      priateľ. Kedysi býval dosť veľký dobrodruh. Potom sa však oženil — a po žene sa stal horlivým Slovanom
[
11
]
a dostalo sa mu aj hodností. Ale povlastenčený aj znábožnel, a teraz nemá v sebe
      ani kvapky chlapskej krvi. Má dcéru a v tej žije celý. Ale to je aj dcéra, pane! Môžem
      povedať, živý anjel.
— No — a ten anjel? — pýtal sa netrpezlivo cisár.
— No, cisár môj, ten anjel… a na moju česť, to nie je nič čudné… ten anjel pričaroval na
      Velehrad Mojmíra a Svätopluka, najstaršieho a najmladšieho Svätoplukovca. Nuž prišli z Nitry
      na Velehrad za krásnou Drahomírou ako ovečky za zelenou trávou, ako si Slováci spievajú.
— Hahaha! — zerahotal sa Arnulf, — tak na pytačky išli chlapci môjho kmotra, namiesto aby
      otca nasledovali a roznecovali pomstu na Nemcov vo svojich prsiach! To je výborné! No len
      ďalej! Dychtím dozvedieť sa, ako sa to skončilo!
— Nuž, o tom veľa vravieť nemôžem, iba ak by som chcel klamať. Prišiel som už po búrke,
      alebo ju pretrhol môj príchod. Ale nech je, ako chce, ja už budem vedieť, ako ju nanovo
      rozdúchať.
— Výborne, výborne, bystrozraký Aribo! — vravel Arnulf. — Toho anjela by som síce sám rád
      vidieť, tú holubičku slovanskú by som sám rád poceloval; ale keď je taká, že môže tých
      nitrianskych sokolov do osídla privábiť, dožičím im tú radosť.
— A to bude posledná, to bude labutia pieseň môjho života, — hovoril Aribo vešteckým
      hlasom, — ktorú spievam nad hrobom týchto sokolov a nad rozvalinami ich skalných hradov a
      slobodných hôr, nad ktorými a v ktorých si tak hrdo poletujú.
— Výborne, Aribo! Ty si kus statočného človeka. Buď hrdý, že s tvojou pomocou dovŕši
      Arnulf, čo sa nepodarilo Ľudovítom a Karolmanom doviesť do konca. Tebe dávam na starosť lásku
      Svätoplukovcov a svornosť Veľkomoravskej ríše. Ja sa budem starať o Bořivojových synov, aby
      nezablúdili na cestu svojho otca. A potom uvidíme, či tá ríša slovanská nepadne s ohromným
      treskotom a rachotom!
Tak posilňoval Ariba a takou nádejou sa uspokojoval Arnulf. Po chvíli Aribo odišiel a
      Arnulf ho pohľadom odprevádzal až ku dverám. Ešte dlho spočívali jeho oči na dverách. Zdalo sa
      mu, že treskot zachlopnutých dvier je treskotom slovanského trónu rozbitého na sto kusov. V
      duchu počul nesmierny rachot, akým sa bude podľa jeho úmyslu rúcať veľkomoravské kráľovstvo. A
      oči sa mu iskrili od radosti nad blízkou chvíľou, keď bude môcť povedať: Zrúcal som slovanský
      trón!
[
5
]
Mir hilf der Geist!…
— Duch pomôže mi! Teraz na pokyn s útechou píšem, na počiatku bol čin! J. W. Goethe (1749 — 1832), úryvok z Fausta (1832).
[
6
]
Buď svoboda všem duším…
— verše z Kollárovej Slávy dcery
[
7
]
najmä v rokoch 890 — 893
— koncom svojej vlády rozšíril Svätopluk
          hranice o Čechy a Panóniu
[
8
]
víťazstvo roku 893 nad Arnulfom
— Arnulf, Karolmanov syn (vládol
          v Korutánsku a v Panónii), zorganizoval vojenské vystúpenie Bulharov proti Veľkomoravskej
          ríši. Roku 883 Svätopluk spustošil Panóniu, lebo mu Arnulf nevydal osnovateľov vojenskej
          výpravy.
[
9
]
na multanských rovinách…
— Multansko, historické územie medzi
          riekou Prut a východnými Karpatmi, dnešné Moldavsko.
[
10
]
komonstvo
— (hist.) družina, sprievod, najmä na koňoch
[
11
]
velehradský vladyka… kedysi býval veľký dobrodruh… po žene sa stal horlivým
            Slovanom
— pravdepodobne sa nezakladá na historickej skutočnosti

--- KAPITOLA 3 ---

3
Krajina junačka milena,
mnogo, krasna, ti pretrpiš zla,
zibka si ti bila junakom,
slogu ti uvedi u tvoj dom.
Gróf Janko Draškovič
[
12
]
V Svätoplukovej komnate — tak volali veľkú sieň na Nitrianskom hrade — sedí za stolom
      prikrytým vyšívaným obrusom mladý, asi dvadsaťštyriročný muž. Hlavu má položenú v zložených
      rukách a na tvári sa mu usadil smútok odôstojnený vážnou dojímavosťou. Bolo vidieť, že na
      niekoho čaká. Z hlbokých vzdychov, ktoré sa mu vykradli z pŕs, dá sa usudzovať, že jeho mladé
      plecia skľučuje ťažké bremeno.
Sedel to tam Svätoboj Svätoplukovec a očakával svojich bratov, ktorí mali prísť na
      kráľovskú poradu o spravovaní svojich krajín, čo malo viesť k založeniu ich blaha. Svätoboj si
      na tomto dni veľa zakladal, veľa od neho očakával. A teraz tu sedel plný vrúcnej modlitby,
      ktorú vysielal k nebesám, aby večná mocnosť zostúpila medzi bratov a rozhodla všetko pre blaho
      kráľovstva slovanského.
— Och, slávny otec, ktorý teraz už stojíš pred súdom večného boha, prečo si nevedel byť na
      smrteľnom lôžku tým, čím si bol v rade a na tróne… kráľom a iba múdrym kráľom! Ó, prečo si sa
      stal citlivým otcom, keď si mal byť opatrným kráľom. Rovnako si nám podelil právo na trón, ale
      či práve toto nie je trhlina zlatého trónu Veľkej Moravy? Svätopluk je náruživec, ktovie, čo
      mu môže podchvíľou vhupnúť do hlavy? A všetci máme svoje slabosti. Ale ak vládne jeden, tak ho
      často aj jeho náruživosti iba vyššie vynášajú. Ak vládnu rovnakou mocou traja — tak sú ich
      náruživosti a slabosti živlami, z ktorých sa rodí pád a záhuba všetkých. Ó, bože, pomôž mi iba
      dnes, aby som silou ducha prekazil zlo, ktoré hrozí mojej vlasti, aby som v hodine zničil
      hodnosť troch kráľov jednej ríše a spojil ohňom vlasteneckého ducha trojmú moc do jedinej, do
      jediného výrazu. Buď mi svedkom, ó, veľký bože, že som schopný berlu i vziať, i zriecť sa
      berly naveky: ale traja králi — čujte ma nebesá — traja králi v jednej ríši nesmú byť!
Ako takto Svätoboj rozjímal, zarinčali v predsieni ostrohy a vo dverách sa zjavil Mojmír.
      Po chvíli prišiel aj Svätopluk. Mojmír si podľa zvyku sadol za vrchstola, po jeho pravici si
      zasadol Svätoboj. Iba Svätopluk zostal stáť, so založenými rukami a zmraštenou tvárou hľadel
      na zem. Keď ho Svätoboj dôverne ponúkal, aby si sadol, odpovedal surovo bez toho, aby zmenil
      postoj:
— Zišli sme sa tu na poradu, tak sa raďme, ako budeme vladáriť. Sme si tu rovní, celkom
      rovní, či stojíme alebo sedíme, — a pre seba zlostne, pološepky doložil: — Uvidím, ktoré
      miesto mi prisúdite!
— Bratia! — začal Mojmír poradu vážnymi slovami. — Bremeno, ktoré ležalo na mohutných
      pleciach nášho otca, prešlo vďaka jeho poslednému ustanoveniu na naše plecia: my sme teda
      pánmi Veľkej Moravy a aj máme byť, ako on, jej otcovia a ochrancovia. Ak stačil jeden na
      unesenie tohto bremena, prečo by sme traja nemohli vládnuť rovnako podelení tým istým
      bremenom? Pravdaže sa rozumie, ak budeme všetci traja rovní otcovi. Na toto dielo potrebujeme
      predovšetkým jednotu a bratskú svornosť, aby sme, hoci traja, mohli byť pre zdedenú krajinu
      ako jeden.
— To znamená, aby sme na tvoje plány, úmysly a skutky hovorili iba áno! No a ďalej! —
      Takto mu Svätopluk pretrhol reč, stojac stále nehybne s odvrátenou a k zemi sklonenou tvárou.
— Bože môj! Uchovaj nás od takej porady, — horlil Svätoboj, vstal a pokračoval s
      prudkosťou uňho nevídanou: — Našu radu nesmie viesť duch nesváru a roztržky. Všetkým, čo vám
      je sväté — hrobom nášho otca, blahom vlasti našej — vás zaklínam, vstúpte do seba a vyvrhnite
      zo sŕdc červa nenávisti! Vyznajte si vospolok svoje ťažkosti, ktoré vás proti sebe popudzujú,
      a o to užšie sa potom spojte úprimnosťou; hádam je iba nedorozumenie základom vašej rozopry.
      Dajte pozor, aby tento červ nerozožral zdravý koreň veľkomoravského trónu, lebo budete naveky
      prekliati, ja sám vyslovím kliatbu nad vami, ak nebudete krotiť svoje vášne. Čo? Či v tejto
      satanskej náruživosti mieniš nájsť svoje blaho, Svätopluk? Nezabúdaj na svoje meno, ktoré si
      zdedil po takom veľkom otcovi a červenaj sa, ak dobrovoľne miešaš svoje náruživosti do osudu
      krajinských dôležitostí!
— Pravdivé sú tvoje slová, Svätoboj! — povedal Mojmír, — a ja som hotový zachovávať ich.
      Aby si však poznal príčinu tohto bratovho počínania, vysvetlím ti všetko, čo sem patrí.
A tu pokojnými slovami vyrozprával Mojmír velehradskú udalosť.
— Pekne vieš hovoriť, Mojmír! Si krásne výrečný! Ale keby v tvojich rečiach bolo toľko
      pravdivosti, ako je pokrytectva, potom by som bol hotový na takú veľkodušnosť ako ani jeden z
      kráľovských dedičov na svete.
Toto vravel Svätopluk už miernejšie a zdalo sa, že všetka náruživosť splynula s citom
      ľútosti. Sadol si k stolu a sklonil hlavu na prsia.
— Počúvaj ma, Svätopluk! — hovoril mu Mojmír, — nech ti vyjavím, čo som cítil na
      Velehrade, čo som vysloviť nemohol pre tvoje pobúrenie, a vedz, na čo som sa rozhodol kvôli
      bratskej svornosti. Temná a mne samému akási neznáma náklonnosť k Drahomíre rozohriala moje
      vnútro. Potom vďaka tvojmu náruživému dobýjaniu sa do skrýše môjho srdca som ešte väčšmi
      prichádzal k uvedomeniu si tohto prvého citu. Tým si vysvetli moje mlčanie, ktorým som ťa
      proti sebe ešte väčšmi popudil. Ale teraz už vidím v jasnosti svojho povedomia, že toto
      svetielko nie je slnkom pre náš život. Iba jednému môže náležať. A ja prinášam túto obeť tebe
      na dôkaz toho, že mi je svätá bratská svornosť. Ja sa celý posvätím verejnému životu, a tu je
      moja pravica, tu prísaha moja svätosvätá, že nikdy neskalím kalich tvojej lásky a slasti s
      Drahomírou.
Svätopluk na tieto slová vzbĺkol horúcim plameňom. Jeho bledá tvár a omodrené pery sa
      naliali purpurovou krvou a čelo sa zablyslo slnečným jasom. Keď sa vzchopil, s roztiahnutými
      rukami vrhol sa bez slov do Mojmírovej náruče. Rozplývajúc sa v slzách, dlhú chvíľu zotrvával
      v bratovom objatí.
— Ó, ja nešťastný! — pustil sa neskôr nariekať, — ja nešťastný, že som sa tak hrozne voči
      tebe prehrešil, brat môj! Ach, odpusť mi urážku, Mojmír! Tu pred tvárou šľachetného Svätoboja
      ťa prosím o odpustenie. Moja náruživosť ma zaviedla, zastrela môj zrak nepriehľadným rúškom,
      nemohol som zbadať tvoju šľachetnosť. Och, povedz, povedz ešte tie slová svojej obete, nech sa
      presvedčím, že nesnívam. Och, Mojmír, ty sa zriekaš Drahomíry?
— Zriekam sa, — zopakoval Mojmír, — a namiesto nášho otca požehnám tvoj sobáš.
— Och, tak teda nesnívam, tu máte pravicu a moju večnú, nezrušiteľnú prísahu, že sa naveky
      zriekam práva na trón a vlády nad Moravou. Len mi dajte skromné miestečko, kde budem môcť žiť
      s Drahomírou. Prisahám a dovolávam sa večného boha, že sa nikdy nebudem miešať do vašej vlády.
      Čuj ma i ty, duch zosnulého otca!
— Neprenáhli sa, brat môj, s prísahou! — hovoril Mojmír. — Ja nechcem za moje zrieknutie
      sa Drahomíry tvoje zrieknutie sa trónu. Môj skutok nech je pre teba len dôkazom mojej lásky k
      našej vlasti, ktorá tak veľmi potrebuje našu svornosť. Vládni s nami, láska tvoja ťa bude
      posilňovať v ťažkých bojoch a pri veľkých obetiach, ktoré nám dovedna prichodí prinášať
      národu.
— Oj, nie veru… neodvolám svoju prísahu; z hlbín mojej duše vravím… nie veru! Vidím, že
      som náruživý, ľahko by mohla táto mnou zmietajúca búrka väčšmi prekážať než osožiť. Všetka
      kráľovská sláva je slabý mihot bludičky oproti horúcemu blesku mojej lásky! Nie… nie, nechcem
      zatemniť čistý lesk môjho blaha bledým mihotaním slávy tohto sveta.
Toto horlivé Svätoplukovo osvedčovanie podporoval teraz Svätoboj, lebo tu bola chvíľa,
      ktorá bola najväčšmi jemu po vôli.
— Šanuj tedy, bratku, — vravel Mojmírovi, — toto sväté nadšenie Svätoplukovo; veď hovorí z
      hĺbky svojej duše. Táto hĺbka jeho citu nech nám je svätá. Zvoľ si však, Svätopluk, krajinu v
      našej rozsiahlej ríši, v ktorej by si s Drahomírou ako kráľovič nažívať mohol.
— Chcem ostať dôsledný, — odpovedal Svätopluk, — a nebudem svojou vôľou obmedzovať vaše
      právo. Uspokojím sa s tým, čo mi nadelíte, lebo mňa už Mojmír veľkodušne obdaril klenotom
      drahocennejším než všetky kráľovstvá tohto sveta.
Mojmír teda upustil od ďalšieho prehovárania, iba navrhol bratovi, aby prijal krajinu a
      velehradský hrad.
— Ešte i tým násobíš moje slasti, veľkodušný Mojmír! — zvolal nadšený Svätopluk. —
      Prijmite teda bratovo požehnanie, ktorým vás žehná z úprimného srdca! Vládnite nad otcovskými
      krajinami blažene a šťastne, boh žehnaj vaše kroky! — A premožený citom vrhol sa znova do
      Mojmírovej náruče.
— Šťastný deň, keď si kráľovskí bratia spočívajú v náručí! — volal Svätoboj. — Ale či ja
      sám mám byť iba svedkom týchto veľkých skutkov? Či i ja nemám tento deň bohatý na veľkodušnosť
      poznačiť veľkodušnosťou? Och, ctím si, bratia, toto vaše sebazaprenie a sebaobetovanie a uctiť
      si ich chcem skutkom. S tým svätým úmyslom som vstupoval do tejto siene, že prekazím trojenie
      našej vlády. A boh vyslyšal moju prosbu. Vezmi teda, Mojmír, aj môj diel na seba a vládni sám
      nad Ríšou veľkomoravskou. Kladiem svoj diel do tvojich rúk, ako kládol otec do rúk nás
      všetkých svoju veľkú ríšu. Zaklínam ťa tvojou láskou k vlasti, hrobom milovaného otca, aby si
      obhajoval národy pred zradou a otroctvom a súdil spravodlivo na zlatom slovanskom tróne.
Hoci Mojmíra Svätobojova reč prekvapila, predsa to nevykoľajilo jeho ducha.
— Poznám tvoju pevnú vôľu, Svätoboj, a viem, že by som sa darmo vyhováral. I keď som slabý
      na toto dielo, moja vôľa je mocná. A prijímam vaše rozhodnutie, neopúšťa ma však nádej, a
      dôvera vo vašu pomoc. Ba pevne verím, že moja svätá vec bude i vašou svätou vecou. Tak majte
      ako záruku mojej vernosti a spravodlivosti toto moje slovo, ktorým, ak budem nehodným vladárom
      Veľkomoravskej ríše, posväcujem dýku, ktorá prvá prebodne moje prsia!
Tu objali sa Svätoplukovci v nadšenom cite a v tomto vrúcne nábožnom objatí volali k
      nebesám: — Čuj nás, bože, a tak nám pomáhaj naveky. Amen.
[
12
]
Krajina junačka milena…
— verše grófa Janka Draškoviča (1770 — 1856), chorvátskeho buditeľa a politika, významného činiteľa chorvátskeho obrodenia

--- KAPITOLA 4 ---

4
I hneď zobudené takouto zapálí
srdcia rečou dychtiac krvavou náramne za pitkou,
a slávne predkom sľubujú si víťazstvo všetci.
Ján Hollý
[
13
]
Luna pohlédnouc na pluky, zdešená
klesá do mrakův vežících se hor;
neb tam zahlídla postavy hrůznú,
divochů zhlédla soptící sbor.
J. E. Vocel
[
14
]
Na multanských rovinách sú roztrúsené stany maďarských čárd.
[
15
]
Sem a ta pomedzi búdy a šiatre blúdia hrozné postavy. Na obzore dvíhajú sa kúdoly
      dymu do oblakov, a kde dym nezahaľuje údolie a rovinu, tam vyčnievajú smutné rozvaliny,
      spálené a spustošené dediny, mestá a hrady. To sú znaky a šľapaje maďarských nôh a krokov.
      Predsa však postavy, blúdiace pomedzi maďarské šiatre, sú skormútené, zúfalstvo sedí v
      hrozných výrazoch na širokých tvárach. Malé blýskavé oči vyskakujú od hnevu spod chlpatého
      obočia. Uprostred šiatrov horí veľká vatra, okolo nej leží povystierané veľa dobytka, najmä
      kone a osly, čo mali byť obetované bohu, ktorého volali bohom Maďarov. Robili sa prípravy na
      túto obetu a podchvíľou prichádzali zo stanu hlavného vodcu aj vodcovia maďarských čárd. Keď
      dal ich kňaz znamenie na obetu, kládli hovädá na oheň a zároveň ako sa začali obetované
      zvieratá škvariť, strhol sa hrozný krik a hučanie, až sa z toho Multansko ozývalo. Boli to
      modlitby vysielané k maďarskému bohu, aby sa zmiloval nad čárdami Maďarov a vrátil im stratené
      víťazstvo. Do tohto zúfalého kriku miešal sa rihot koni a híkanie oslov.
V posledných dňoch vyhnal totiž bulharský kráľ Simeon maďarské čárdy s hroznou porážkou za
      medze svojej vlasti a urobil tak koniec ich dlhému pustošeniu bulharskej krajiny.
[
16
]
Nuž teraz v zúfalstve rozložili svoje stany po multanských rovinách a chystali sa
      na nové vpády do Simeonovho kráľovstva. Spôsob života týchto ázijských vyrojencov bol taký
      divý, aké bolo ich zaobchádzanie s krajinami, do ktorých sa nanosili.
Ich šiatre boli diery do zeme vyhrabané a prikryté kožami z rozličných zvierat, najmä
      oslov, koní a vlkov, alebo boli na kolesách tak pripravené, že ich mohli z miesta na miesto
      prevážať. Na týchto posledných šla s nimi celá ich rodina, ženy, deti a potrebné náradie.
      Všetci boli zatvrdnutí a naučení na všemožné nepohodlie. Ich najpotrebnejšie náčinie zvyčajne
      pozostávalo z kožených nádob, potrebných na dojenie kobýl a oslíc, ktorých mliekom sa živili,
      ďalej zo šidiel a dratiev, koží a huni, jazdeckých nástrojov a niektorých iných vecí. Jedli
      všetko, čo nezjedlo ich — najradšej už spomínané kobylie a oslie mlieko, ale aj psy, myši,
      oslie a konské mäso. Do konských čriev robili z vnútorností jaternice, okrem toho, ako tvrdia
      mnohí spisovatelia, jedávali ľudské mäso a píjavali ľudskú krv. Mnohí nemeckí spisovatelia
      podávajú správu o Lehelovi,
[
17
]
že z prázdnej ľudskej lebky pil ľudskú krv. Boli ohromne pomstychtiví a krvilační.
      Zajatým nikdy nedali milosť. Pred bitkou sa opíjali nápojmi, ktoré si však nevedeli sami
      pripraviť, ale si ich zadovažovali krádežou, len málokedy ich kupovali. Víno a pivo patrili k
      lahôdkam. Po bitke a víťazstvách sa oddávali surovým zmyselnostiam a telesným bujnostiam. Ak
      utrpeli porážku, tak si zúfali, že si trhali vlasy, bili svoje kone a kričali zmätené kliatby
      a zúfalé modlitby k svojmu bohu.
V takomto stave boli po tej porážke, ktorou ich potrestal Simeon s bulharskými plukmi. Po
      vykonaných obetiach vrátili sa hlavní vodcovia maďarských čárd do stanu najvyššieho vodcu, aby
      sa poradili o budúcich výpravách.
Tri hrozné postavy strážia vodcov stan. Dnu si zasadli okolo ohňa vodcovia maďarských čárd
      a každý bez pohnutia rozmýšľal, ako by sa najlepšie pomstil Simeonovi, bulharskému kráľovi. Tu
      v šiatri ležia alebo visia kuše a meče. V pozadí je okrúhla diera, ktorou do stanu vchádza
      svetlo a valí sa z neho dym. Namiesto dvier tu visia vlčie kože.
— Stoj, naničhodnica! — kričal strážca pred šiatrom. Stŕčal preč zúfalú ženu, ktorá niesla
      na rukách zavraždeného syna a chcela sa dostať do stanu. V očiach má hrôzu, vlasy
      rozstrapatené, blýskajúce oči a prenikavý krik dodávali jej ešte hroznejší výraz.
— Musím k vodcovi! — kričala. — Pozri na môjho syna, umrel v boji, je samá rana, bojoval
      za maďarské čárdy! Ustúp, oplan!
A vtom sa rozbehla proti strážnikovi, odsotila ho nabok a vrútila sa do stanu dierou
      zastrenou kožou.
— Juhutum, Huba, Kudusa a ktorí ste tu ešte z vodcov maďarských čárd! — začala zúriť v
      stane, — tu vám nesiem svojho syna, ktorý umrel za vás a za vaše čárdy! Vy nie ste Maďari, vy
      ste zbabelí zajaci, keď tak dlho váhate a nevediete nás proti Bulharom! Ja a môj starý muž aj
      môj dvanásťročný syn plačeme nad týmto synom a chceme sa pomstiť Bulharom. Má veľa rán a je
      hoden, aby ste ho pomstili. Vravte, vodcovia, či pôjdete na Bulharov? Môj starý a ja i môj
      dvanásťročný syn musíme vedieť, či pôjdeme na Bulharov!
Juhutum sa nahneval a prikázal vyhodiť ženu zo stanu. Ale táto, držiac mŕtvolu svojho
      syna, sa rozzúrila:
— Čo, vy ma chcete vyhodiť? Dobre, ale bez môjho syna ma nevyhodíte. A ak vyhodíte môjho
      syna, čo má toľko rán na tele a čo umrel za maďarské čárdy — beda vám, lebo maďarské čárdy ma
      pomstia a ja budem po maďarských čárdach, za ktoré zomrel môj syn, kričať: Pomsta, pomsta
      Juhutumovi!
A pohľad na túto hroznú ženu skrotil i divého Juhutuma. Dal sa s ňou miernejšie do reči: —
      Žena, utíš sa, pôjdem a povediem maďarské čárdy proti Bulharom a pomstím smrť tvojho syna.
      Choď len, choď a povedz svojmu starému aj synovi, že sa Bulharom pomstím.
Žena utekala pomedzi šiatre s divou radosťou, zvierala v rukách svojho syna a vykrikovala:
      — Pôjdeme, pôjdeme na Bulharov, uj, juj! Pomstíme sa — hu, hu!
A po Multansku sa ozývalo strašné húkanie. Len čo ten hluk utíchol, zazneli na konci
      táboriska trúby a o chvíľu trielilo niekoľko maďarských huňatých jazdcov, ktorí oznamovali
      príchod nemeckých vyslancov, a o chvíľu chýrečné nemecké komonstvo už aj prichádzalo
      prostriedkom začudovaných čárd k stanu hlavného vodcu.
Nemeckí vyslanci vstúpili do stanu. Medzitým sa však zhromaždilo okolo šiatra množstvo
      bojovníkov, čakajúcich na nové rozkazy, ktoré po takýchto návštevách nasledovali spolu s
      kvasom a hodovaním. Nemeckých zbrojnošov, ich zbrane a okrasy obdivovala skupina huňatých
      postáv. Vyjednávanie netrvalo dlho. Zbojníka netreba dlho nahovárať na zbojstvo. Onedlho
      vychádzali vyslanci aj maďarskí vodcovia z diery.
— Vojaci a druhovia! — začal Juhutum, vyšvihnúc sa na svojho koňa. — Nepôjdeme z
      multanských rovín na Bulharov, ale na Slovákov, lebo nám pán Arnulf sľubuje všetku úrodnú zem,
      čo leží nad veľkým Dunajom a do ktorej sme už raz nazreli. To je tá krajina medových hájov a
      sladkých nápojov. Pôjdeme ta, kde žijú Slováci! Pôjdeme teda na pomoc Arnulfovi do kraja
      radostí a života. Až potom sa pomstíme Bulharom. Ale za toto radostné pozvanie pohostíme
      týchto statočných nemeckých hrdinov po maďarsky! Rajta!
[
18
]
— Hu, hu! — hučalo divé plesanie po celom tábore. Teraz malo prísť uhostenie cisárskych
      vyslancov. Keď však títo videli divé prípravy, o akých na nemeckých hodokvasoch ani
      nechyrovali, predstierali, že majú povinnosti, pre ktoré sa nemôžu zdržať, a odobrali sa od
      maďarských čárd.
Maďarské čárdy sa veselili tri dni. Veselili sa svojím spôsobom, nestarajúc sa o to, čo
      prinesú nasledujúce dni. Pán Arnulf ich zavolal do cudzej krajiny na zboj, vraždenie a
      zdieranie. A zberba divých vyrojencov popustila uzdu svojim rozkošiam a žiadostiam.
[
13
]
I hneď zobudené takouto zapálí…
— Ján Hollý, Svatopluk (1833)
[
14
]
Luna pohlédnouc na pluky…
— verše Jana Erazima Vocela (1803 — 1872), českého buditeľa, básnika, archeológa a kultúrneho historika
[
15
]
čárda
— (maď.) zo slovanského črieda, stádo, skupina; Hurban ho
          používa pejoratívne
[
16
]
bulharský kráľ Simeon
— cár Simeon I. (893 — 927) prenášal
          byzantské inštitúcie do Bulharska, za jeho vlády dosiahli Bulhari politický a kultúrny
          rozkvet
[
17
]
nemeckí spisovatelia podávajú správu o Lehelovi
— Lehel (930 —
          955), v starších maď. dejinách najvýznamnejší vodca vojenských výprav.
Juhutum,
            Huba Kadusa
— údajní vodcovia maďarských čárd. V hist. záznamoch Tuhutum
          (maď. Töhötöm). Maďarské kmeňové zväzy v rokoch 895 — 899 viedol kmeňový náčelník Arpád.
          Známi sú jeho nástupcovia Kusal, Zsolt, Lel, Taksary.
[
18
]
Rajta!
— (maď.) Do toho!

--- KAPITOLA 5 ---

5
Nuž mé rady verné nepomítej,
ať s nečím se horším nepotkáš.
J. Vlčkovský
[
19
]
V Bratislave na Vedrici
[
20
]
sa zháňa veľké množstvo ľudí. Vedrica je ešte aj teraz jedna z najrušnejších
      bratislavských ulíc, ale v tie časy, okolo roku 895, bola najdôležitejším miestom Bratislavy.
      Na Vedrici bol aj ten známy hostinec zvaný U jazdca, ktorý bol strediskom vyššej šľachty,
      bratislavského aj okolitého panstva a meštianstva.
Ale ešte nikdy neočakával vedrický hostinský takého hosťa ako dnes. Cez Bratislavu mal
      totiž prejsť kráľovič Svätopluk. Vedrického hostinského len potichu upovedomili, aby upravil
      siene pre Svätopluka a jeho sprievod, lebo mladý Svätopluk nechcel ísť na Velehrad s hurhajom.
      Ale hostinský sa, pravdaže, musel pochváliť, akého vznešeného hosťa bude mať, a takto sa zvesť
      rýchlo rozletela po celom meste. Preto sa ľud schádzal k Dunaju a na Vedrici a hostinský si od
      radosti šúchal ruky.
Po tej dohode Svätoplukovcov najmladší sa radoval a nevedel ani, ako oceniť svoje
      víťazstvo, že má Drahomíru. Ona bola jediným cieľom jeho túžob, jediným svetlom jeho života,
      jedinou podmienkou jeho blaženosti. V tomto stave blaženého rozpoloženia bol po celý čas, čo
      si usporadúval svoje veci v Nitre, lebo sa chystal rozlúčiť sa s Nitrou naveky. A začiatkom
      roku 895 sa s najvrúcnejšou túžbou uberal aj s niekoľkými svojimi zbrojnošmi na Velehrad.
Uprostred napätého očakávania bratislavského ľudu zo západnej strany pricválalo niekoľko
      nemeckých rytierov, na čele ktorých sa na bujnom koni v ohromnom brnení vypínal Aribo.
      Hostinský privítal známeho markgrófa, a keď mu pomohol z koňa, uviedol ho do komnaty a tam sa
      pred ním pochválil, akého vzácneho hosťa očakáva.
— Čo? — pýtal sa začudovaný Aribo, — kráľovič Svätopluk má teraz prísť do Bratislavy? To
      je nemožné!
— Prečo nemožné? Kráľov brat ide cez Bratislavu, a to ráčiš vedieť, že hostinec U jazdca
      je len jediný, čomu sa nikto nečuduje, lebo môj hostinec…
— Čo? Kráľov brat? Aké to reči? — takto pretrhával Aribo, stále väčšmi sa čudujúc
      hostinského reči, žiadajúc vysvetlenie slov, ktoré mu čudne bili do uší.
— No, bože môj! Hrdinský pán markgróf, či ani to neráčiš vedieť? To som len šťastný
      človiečik, že ti ja túto novinku môžem zvestovať prvý. Naše veľkomoravské kráľovstvo má zas
      jedného jediného kráľa. A to by si počul plesanie, radosti a nádeje. Hm, hm, že o tom tvoja
      milosť ešte nevedela! No, pravdaže, takých hostincov, ako je môj, nieto na svete veľa.
Chcel ešte rozprávať ďalej, ale dupot koní a vykrikovanie ľudu na ulici ho vyvábilo z
      komnaty. Aribo v prvej chvíli nevedel, kde mu hlava stojí; sieň sa s ním krútila. Nevedel, ako
      usudzovať zo všetkých tých hostinského rečí. Vrhol sa na stoličku, šúchal si čelo, vstal,
      chcel zavolať zbrojnoša, ale znovu sa vrátil k oknu.
— Ech, to mi prekliaty kúsok čert vyparatil. Jeden jediný kráľ a ľud sa raduje. Tí chlapci
      Arnulfovho kmotra to museli zacítiť, že musia byť svorní. Prekliati Slováci! Chcú predĺžiť
      dych a život svojho kráľovstva. Ale prisahám ti, pekelná brána, že sa pokúsim, aby sa to
      nestalo.
Svätopluk už vchádzal do brány. Aribo mu kráčal v ústrety; škrípal zubmi a vravel si pre
      seba: — Zahrám sa na pokrytca, aby som sa všetko dozvedel, a potom vám ukážem svoje umenie,
      Slováci!
— Vitaj, najjasnejší kráľovič! — prihovoril sa Svätoplukovi plný pokory a dôvernosti. —
      Prichádzam, aby som Tvoju Jasnosť v mene cisára úprimne pozdravil. Buď zdravý, najjasnejší
      kráľovič.
— Koho vidím? Aribo, buď zdravý! Vie azda, — hovoril ďalej Svätopluk, keď s jeho pomocou
      zostúpil z koňa a uberal sa do komnaty, — vie už cisár o našom skutku, o našej dohode?
      Statočne po slovensky sme sa dôverne a svorne pokonali. A veru to trojenie vlády by nebolo na
      osoh slovanskej ríši.
— Naozaj si sa, najjasnejší kráľovič, zriekol výnimočnej slávy a kráľovskej dôstojnosti?
— Zdá sa ti to čudné? Je to, pravda, trochu čudné… ale len pre toho, kto nepozná
      okolnosti.
— Smiem sa spýtať, najjasnejší kráľ…?
— Nevolaj ma kráľom, markgróf! — pretrhol Svätopluk Aribovu otázku. — Môj brat Mojmír je
      kráľom. Napokon, pýtať sa môžeš, na čo len chceš. Moje srdce je naplnené radosťou a hocikomu
      prístupné.
Aribo sa ukláňal a hľadal slová, vravel rozvážne.
— Ráč dovoliť, najjasnejší, moje srdce nemôže uveriť, že ak by mal z troch Svätoplukovcov
      jeden vládnuť, aby si týmto jedným nebol ty. Ty si najjasnejší dedič mena a kráľovských cností
      veľkého Svätopluka, pre ktorého bijú srdcia všetkých Slovanov. Ty si pravým kráľom Veľkej
      Moravy! Najjasnejší pane, azda si si zaumienil prejaviť mne, bedárovi, týmto žartíkom svoju
      milosť.
A pri týchto slovách sa zákerný Aribo ukláňal a usmieval.
— Nie, nie, — hovoril dôverne Svätopluk, — ja som sa naozaj zriekol trónu, a to isté
      urobil aj Svätoboj. Zložili sme svoj podiel a právo na trón do rúk šľachetného Mojmíra.
Aribo sa odmlčal a uprel svoj úlisný pohľad na Svätopluka. Potom si zhlboka vzdychol a
      sklonil hlavu, akoby strácal poslednú nádej života a začal hovoriť žalostným hlasom: — Tak už
      je darmo! Mocná ríša môjho ochrancu, najslávnejšieho slovanského kráľa, stratila nástupcu
      rovného otcovskému predchodcovi! Och, nešťastné potomstvo, nešťastní vnukovia Svätopluka
      Veľkého!
V Svätoplukovi sa začal hýbať citový nepokoj a pichal ho vovnútri.
— Teda ty neschvaľuješ náš skutok, Aribo?
— Och, a či ja môžem schvaľovať alebo haniť? Kde rozhodol Svätopluk, tam je Aribova chvála
      alebo hana smeťou proti slnečnému blesku. Mne išlo iba o želanie vďačného srdca, aby Veľká
      Morava znovu dostala strateného Svätopluka Veľkého a aby sa tým utvrdila na storočia. No, a ty
      si sa zriekol trónu! Čo teda záleží na mojej chvále alebo hane! Ja som si len myslel, že tvoji
      bratia budú dbať, ak nie na tvoje kráľovské cnosti, tak aspoň na neobmedzenú a jednohlasnú
      lásku národa k tebe, a tu som plesal nad slávou a šťastím Moravy! Len Svätopluk Svätoplukovič
      môže zachovať Moravu! Čože záleží na mojej chvále alebo hane! Ale ty, úbohá ríša, ty mi ležíš
      na srdci!
Svätopluk bol celý omámený. — Ak ma národ naozaj tak miluje, prečo to všeobecné plesanie,
      že Mojmír sa stal kráľom?
— Och, — pretrhol Aribo Svätoplukovu reč, — lesť má tisíc ciest a chodníkov. Plesanie ľudu
      býva často len bublinou ľstivo vydýchnutou z ľudskej povahy. Niekedy zas býva vonkajšie
      plesanie ľudu pravým vnútorným žiaľom. Poznám ja všetky stránky ľudskej povahy!
Svätopluk začal pociťovať akúsi nespokojnosť, ale jeho prísaha a najmä myšlienka na
      Drahomíru mu znovu vrátili pokoj. Chcel teda skončiť tieto reči, čo hrozili novým nepokojom, a
      preto odhodlane povedal: — Nech je, ako je! Mojmír sa zriekol Drahomíry a prisahal vernosť
      národu; ja som sa zriekol trónu a posvätil som sa Drahomíre; a tak je naplnená čaša môjho
      blaha…
— Čaša tvojej záhuby, — pretrhol jeho slová Aribo. — Ty sa nazdávaš, pane, že Mojmír,
      ktorý dnes od vás obidvoch vyšudil trón, vám zajtra nebude vedieť odňať Drahomíru? Och,
      Svätopluk, levy sa chytajú na veci, ktoré majú radi.
Až teraz sa dotkol Aribo Svätoplukovho najcitlivejšieho miesta, takže po týchto slovách
      celý vzbĺkol prudkým ohňom, triasol sa od hnevu a náruživosti.
— Ty si diabol, Aribo, a nemáš v sebe kvapku statočnej krvi! Prac sa mi z očí! Mňa
      kántriš, statočnému Mojmírovi na cti utŕhaš…!
S celou svojou náruživosťou sypal Svätopluk tieto slová do Aribovej duše. Ten však stál
      nehybne a bez obáv ako satan, iba v čiernej duši cítil radosť nad Svätoplukovým vybuchnutím.
      Tento zlosyn naozaj poznal človeka, celou bystrosťou zradného oka prenikol všetky tajné záhyby
      jeho srdca. Vedel aj to, že Svätopluk, keď hovorí a sa vyhovorí, dá sa potom viesť za ranenú
      stranu svojho srdca. Nuž pokrčil plecami a začal hovoriť odmerane akýmsi mohutnejším hlasom:
— Dobre som vedel, že ma musí zasiahnuť blesk, ktorý som chcel odviesť od tejto vznešenej,
      ale vášnivo prudkej duše! — Zrazu zamĺkol. A stáli tu obaja so sklonenými hlavami a hľadeli na
      zem.
— Ale preboha, Aribo, vrav, keď si ma už uviedol do zmätku citov a myšlienok, vrav, čo
      chceš s tým bleskom? Mojmír sa zriekol Drahomíry a mojím blahom, mojím jediným životom je
      jediná Drahomíra. Bez nej ani môj život nie je životom. Aký blesk si chcel teda odtiahnuť odo
      mňa?
Takýmito otázkami dobiedzal Svätopluk na Ariba, a mráz s horúčavou prechádzali jeho
      žilami. Aribo mu však odpovedal ticho a chladne:
— Mohol sa zriecť Mojmír Drahomíry, keď vedel, že ako kráľovi mu ju nikto nebude môcť
      vytrhnúť, ale on ako kráľ nebude ju musieť poddanému brať, lebo sama do kráľovskej náruče
      poletí. A Drahomíra veľa sníva o kráľovnách — poznám celý Velehrad, aj Drahomírino srdce
      poznám, a jej otec je mojím druhom z mladosti. Ale už mi odpusť, pane, nechcel som uraziť ani
      teba, ani statočného Mojmíra. Chcel som v tomto úprimnom varovaní vyjaviť len svoju vďačnosť
      synovi môjho veľkého dobrodincu. Och, nechcel som ublížiť statočnému Mojmírovi. Mojmír je
      statočný muž, aj Svätoboj, aj všetci. Ale ty si predsa len veľkému otcovi najrovnejší. Maj sa
      dobre, pane, idem! — A predstieral, že odchádza, dodávajúc ešte: — Ale daj pozor, aby sa tebe
      a ríši môjho veľkého dobrodincu neprihodilo bez mojej rady niečo hroznejšie.
Svätopluk nepatril teraz ani peklu, ani nebu. Jeho myseľ sa kolísala ako osamotená trstina
      v pustom jazere. Kolotala okolo zloženej prísahy a blaženosti svojej lásky.
— Stoj a neopúšťaj ma teraz, keď si ma o pokoj pripravil, a utíš, čo si rozbúril. Čo
      poradíš, keď ti poviem, že som prisahal a že aj Mojmír prisahal?
— Hm… že ma ešte zdržuješ! — vracajúc sa, hundral Aribo. — Kráľa nebude nikto volať na
      zodpovednosť: jeho prísahu zatieni právo a moc. Tebe by som radil, aby si niečo urobil, kým
      ešte môžeš, čo by si potom oľutoval, keby si to neurobil, a keď to už nebudeš môcť urobiť.
      Vedel by som o spôsobe, ktorým by sa dalo také niečo urobiť, a tak by si sa cez jedno aj k
      druhému dostal, to znamená cez trón by si získal aj Drahomíru. No ale… ja som diabol,
      ubližujem statočnému Mojmírovi. Načo by som radil?
Svätopluka už premohol veľký duševný nepokoj. Zrak jeho duše nemohol už preniknúť
      zamúteným plameňom, z ktorého sa vyvalila táto neresť. Nevnímal už skutočnosť, ale sa desil
      toľkých obrazov, ktoré mu do duše nametal Aribo. Sám už nemohol vyviesť svoju myseľ z tohto
      labyrintu. A tu sa mu zrazu stal Aribo anjelom a zdalo sa mu, že iba on ho môže vyviesť na
      výslnie jeho blaha.
— Ach, odpusť, Aribo, nevedel som ťa oceniť. Teraz sa ti odovzdávam. Bol si priateľom
      môjho otca, buď aj mojím; nechcem však od teba nič iné, len aby si ma priviedol k Drahomíre.
[
19
]
Nuž mé rady věrné nepomítej…
— z veršov Jána Vlčka Vlčkovského, českého filológa a dramatika 19. stor., ktorý používal veľa jazykových novotvarov (preložil Homéra)
[
20
]
V Bratislave na Vedrici
— (nem. Weidritz, maď. Vedric) názov
          časti podhradia podľa potoka Vedrica. Neskôr Vydrica.

--- KAPITOLA 6 ---

6
Pohled její! Ó, mlč nyní vtipe!
Srdce mluv, jak jeden jediný
střely, svety, bohy do mne sype.
J. K.
[
21
]
Ale po smrti…
Sami se tažte mrzkých zrádců kraje,
co si počnou v onom světě?
Hlas-li detí svým otcové poznají,
ješto k nim cizím jazykem volají?
A. M.
[
22
]
Pre mladíka je najväčším nešťastím, keď v zápale lásky sa dostáva do spoločnosti ľudí, v
      srdciach ktorých niet šľachetnejších citov, ale naopak, ich myseľ prešibaná svetom je plná
      úskokov, zvodných známostí a spôsobov, ktorými sa vo veľkom svete získavajú víťazstvá. Tu sa
      stane nástrojom, pracujúcim na vlastnom zničení. Náruživosť lásky má tú čarovnú silu a moc, že
      mužom, v hrudi ktorého vzbĺkla, alebo devou, srdce ktorej zajala, zmieta prudkosťou blesku z
      jedného boka — nenávisti — na druhý — k dôvere, preháňajúc sa medzi odhodlanosťou a bázňou,
      medzi hrôzou zúfalstva a výslním nádeje. Aj ten najvznešenejší muž dá sa za túto čarovnú niť
      svojej náruživej lásky viesť hocijakým prešibaným svetákom. Takýto zvodca drží v jednej ruke
      meč naostrený na obidve strany, ktorým bodá rany do srdca roznieteného láskou, a v druhej
      balzam, ktorým blýska zvedenému popred oči a sľubuje zahojiť, čo sám rozrýva.
Aj Svätopluk vyšiel do života ako náruživý junák, ktorý svoje náruživosti nevyskúšal na
      tvrdej skale skutočných bojov o veci vyššie. Ako blkotavý plameň vyšľahol do života, kde sa s
      novým plameňom, s láskou k Drahomíre spojil a ako sopka takýchto ohňov padol do náručia
      Aribovi, človeku, ktorému je všetko sväté dávno cudzie.
— Ty a tvoja dcéra najviac vyhráte, keď budete nadŕžať Svätoplukovi. — Takýto rozhovor
      viedol Aribo s velehradským vladykom, keď k nemu dobehol, aby mu, ako sa bol dohovoril so
      Svätoplukom, uľahčil cestu k Drahomíre. — Tvoja dcéra má Svätopluka vo svojej moci. Ale či by
      si jej pomohol, keby si jej poddaného obesil na krk? Duchom a svojou spanilosťou je vychovaná
      za kráľovnú Veľkej Moravy. Len si dodajme trochu smelosti. Mojmír padne, len čo si stane na
      čelo Moravanov a časti Slovákov. Je pravda, vladyka, že Svätopluk by sa nedbal hoci aj dnes
      oženiť: ale to mu musíme prekaziť. Lebo mladý muž pri spanilej neveste zabúda na vyššiu slávu
      ríše a na dôstojnosti, ktoré vyžadujú ducha. A potom, prečo by tvoja dcéra bola ženou
      poddaného, keď môže byť kráľovnou?
Velehradský vladyka, ktorý vo svojej starobe nemyslel na nič iné ako na šťastie svojej
      jedinej dcéry, ktorú miloval väčšmi ako všetko ostatné, bol síce dojatý týmto Aribovým
      návrhom, i keď pri ňom nič iné nevidel ako svoju dcéru na slovanskom tróne, predsa sa mu v
      hlbinách srdca začal dvíhať akýsi strach. Preto sa chcel posmeliť a opýtal sa Ariba:
— Ako však bude, ak kráľovské slovo zachová Slovákov trónu? Či nepadneme tak hlbšie?
— Ha-ha-ha, nemaj strach! — posmeľoval ho Aribo. — Bořivojovci sa dnes-zajtra vydajú pod
      ochranu cisára. A to Mojmírovi narobí veľa starostí. Na Multansku táboria Maďari a čoskoro ho
      začnú znepokojovať a ja viem, že mu ešte aj doma hrozia neresti. Odvrhne berlu dobrovoľne a
      Svätopluk zasadne s Drahomírou na zlatý trón Moravy.
Tu už prichádzal Svätopluk s družinou, tak mu teda vladyka vyšiel v ústrety. Keď zostal
      Aribo v komnate sám, s viditeľnou radosťou si vravel sám pre seba:
— Hahaha! To bude lomozu, keď sa slovenský trón prevráti, o ktorom si Slováci myslia, že
      je večný. Ale ja mu zrátam roky večnosti!
No pozrime na spanilú Drahomíru! Táto kvetina vznešeného rodu sa vyvíjala v plnosť vždy
      velebnejšiu. Od tých čias, čo mala príležitosť zhovárať sa s Mojmírom a vidieť Svätoplukovu
      náruživosť, ešte väčšmi sa utvrdila v poznatku, ktorý si priniesla z Nitry. Jej želania,
      naklonené Mojmírovi, stávali sa čoraz vrúcnejšími. Svätoplukovu náruživosť pokladala za
      nesúcosť vládnuť nad krajinou. Základom, na ktorom spočíval celý jej duchovný život, bola
      vlasť. Všetky jej modlitby, želania a žiadosti sa krútili okolo tohto stredu. A táto myšlienka
      oživovala aj jej želanie, aby Mojmír, ktorý panoval a ktorého pokladala za najsúcejšieho
      pokračovať v Svätoplukových šľapajach, vládol nad Moravou. Toto želanie nepramenilo z pohnútok
      zmyselných, ale z toho blaženého rozpoloženia dievčenského srdca, ktoré vzbĺklo plameňom lásky
      k vlasti.
Do takýchto myšlienok bola pohrúžená, keď do jej siene vstupoval Svätopluk, keď už
      dorokoval s vladykom a s Aribom. Svätoplukova postava bola vzorom a príkladom mužskej krásy a
      jeho náruživosť iba zvýrazňovala jeho pôvab. Vari každú inú by bola Svätoplukova krása dojala,
      ale Drahomíru nie; ona nemala oči pre tieto prirodzené prednosti.
— Och, aké šťastie stretlo Velehrad! Buď zdravý a vitaj na Velehrade, Kráľovská Milosť! —
      tak vítala Drahomíra Svätopluka, vstávajúc od svojho stola a klaňajúc sa kráľovskému hosťovi.
— Akéže je to pre teba šťastie, sestra strážnych duchov Moravy, — odpovedal v citoch sa
      rozplývajúci Svätopluk, — oproti tej blaženosti, ktorá preteká mojím srdcom, keď sa moje oko v
      tvojom pohľade tratí!
— Tvoja Jasnosť nám preukazuje veľkú česť! — hovorila v nevinnosti svojho citu Drahomíra
      Svätoplukovi, ktorý akoby bol ponorený do blaženého snívania, nemohol ani k slovu prísť.
      Horúca krv mu rozpaľovala tvár. — Určite si sa na dlhej ceste unavil, jasný kráľovič, žiadaš
      si niečo na občerstvenie? — ponúkala mu Drahomíra pomoc svojím jasným hlasom, netušiac pravú
      príčinu Svätoplukovej mdloby.
Avšak tieto slová, čo dopadli na jeho dušu, posilňovali ju ako balzam, tečúci do rany
      zjazveného. Ale maličkosť, ktorá sa tu pritrafila, vrátila mu čerstvosť a smelosť. Drahomíre
      vypadla z ruky vreckovka, Svätopluk ju zdvihol a podávajúc jej ju, náhodou sa dotkol jej ruky.
      Toto dotknutie preletelo celým Svätoplukovým telom ako iskra. Schytil ju do náručia a začal
      bozkávať alabastrovú ruku vyľakanej Drahomíry volajúc: — Nebeská Drahomíra, milujem ťa!
Drahomíra sa vymanila zo Svätoplukovho náručia vo chvíli, keď práve vstupoval do jej
      komnaty otec. Zapýrila sa, lebo sa domnievala, že sa ohromne previnila. Svätopluk, akoby
      posmelený otcovým príchodom, schytil Drahomíru za ruku, pobozkal ju horúcimi perami a povedal:
— Otec, odpusť, že moje lúčenie s Drahomírou je také ťažké. Ale pobozkanie tejto anjelskej
      ruky nech je pečaťou sľubu, ktorým som sa tebe a Aribovi zaviazal. Hoci, hoci — bože môj! k
      Drahomíre by ma mohla priviesť kratšia cesta.
— Čas beží, jasný kráľovič, — napomínal vladyka. Avšak Svätopluk mu už podával ruku na
      rozlúčku. Na hradbách sa ozýval dupot koni a po krátkom lúčení sa už po chodbách Velehradu
      rozliehali Svätoplukove ostrohy.
Keď vladyka odprevadil hosťa a družinu k bráne, vracal sa k Drahomíre. Táto stála
      uprostred komnaty zmeravená a vyľakaná, nijako nemohla pochopiť celý tento výjav. Tu vyslovené
      slová zneli jej cudzo a nemohli v nej vytvoriť jasné predstavy o veciach, ktoré sa nedávno
      zbehli.
— Zdá sa mi, že vieš, dcéra moja, — prevravel k Drahomíre vladyka, vstupujúc do komnaty s
      usmievavou tvárou, — čo ti chcem zvestovať.
— Ba naopak, otec, tŕpnem od strachu, ktorý zachvátil celé moje srdce. Prosím ťa, vyveď ma
      z tej tmy, čo ma obkľučuje uprostred jasného dňa.
— No, no, dcéra moja, len pozhovej. Možno ani nevieš, kam až siaha veľká láska tvojho
      otca, — miernil vladyka dcérinu zvedavosť.
— Ale preboha, otec môj ctený a milovaný, vysvetli mi aspoň, čo znamená ten oheň v
      kráľovej krvi. Tento Svätopluk si počína, akoby mu celý svet mal byť hračkou. V jeho srdci
      neprebýva nijaká vážnejšia myšlienka o vlasti. — Takto pokračovala Drahomíra vo svojich
      otázkach, z ktorých otcovi od hrôzy vstávali zošedivené vlasy dupkom.
— Preboha, dievča, čo to vravíš? Čo žuhríš proti svojmu snúbencovi? Prečo sa rúhaš proti
      otcovej starostlivosti?
— Odpusť, otec! Ak som sa prehrešila proti tvojej láske, urobila som tak nevedome. Ale ako
      to myslíš s tým snúbencom? Až doteraz ničomu nerozumiem.
— No, no, tak to býva s nevinným dievčenským srdcom. Len sa upokoj, všetko sa dozvieš.
      Starám sa o tvoju blaženosť a slávu. A toto by ti mohlo a malo stačiť. Predsa však zasvätím aj
      teba do tajomstiev, na ktorých sa zakladá moje aj tvoje šťastie. Dcéra moja jediná, chcem ti
      pripraviť vynikajúcu a slávnu budúcnosť, otvoriť dlhé a široké pole, na ktorom by si mohla
      siať semä svojej lásky k vlasti. Lebo určite viem, že len takto môžeš byť naozaj šťastná.
— Ach, otec môj, ja som ťa urazila, odpusť dcére túto veľkú vinu. — S pocitom rajského
      blaha túlila sa Drahomíra k svojmu otcovi.
— Počúvaj teda ďalej, čo ešte nevieš. Najstarší brat Mojmír vymámil od Svätoboja a
      Svätopluka veľkomoravský trón. Národ však chce mať za kráľa iba Svätopluka ako jediného dediča
      mena a cností Svätopluka Veľkého. Táto žiadosť sa musí potichu splniť. Pretože je Mojmír už
      kráľom, nemôže sa to obísť bez všetkých sporov. Ale, — a zrazu sa sklonil k Drahomíre a s
      akousi detinskou radosťou jej pološepky vravel ďalej, — všetko toto sa stane v krátkom čase,
      aby si, dcéra moja, získala z toho úžitok a slávu na celý svoj život! Drahomíra, to si od
      otcovskej lásky istotne neočakávala… budeš veľkomoravskou kráľovnou. Svätopluk ťa miluje,
      Bořivojovci odpadnú od Mojmíra, cisár, Aribo a ja budeme pomáhať Svätoplukovi. Mojmír sa
      zriekne trónu, a ty, dcéra moja, budeš so vznešeným Svätoplukom sedieť na zlatom tróne Veľkej
      Moravy.
Všetko toto počúvala Drahomíra s veľkou hrôzou. Nevedela však, ako by sa mala teraz
      zachovať k svojmu otcovi, lebo zbadala, že o tých veciach hovorí z celého srdca. Všetok odpor,
      ktorý cítila k týmto úmyslom, potlačila úcta k otcovi, ktorého vrúcne milovala. Iba čo sa ho
      opýtala trasúcim sa hlasom:
— Len či nás Mojmírova kráľovská moc neporazí prv, než urobíme prvý krok?
— Nerob si starosti, dcérka, Mojmír nevie o ničom. Keď uvidí, že je zo všetkých strán
      obkolesený, odhodí berlu a pôjde za Svätobojom na Zobor. Všetko je už dobre pripravené, len sa
      ty na to veľa nevypytuj.
Drahomíra však ani po tomto napomenutí nemohla zahnať svoju clivotu a pýtala sa ďalej:
— Otec môj, či to neznamená dvojenie jednej krajiny? Veď v rozdvojení, ako si ma učil,
      otec môj, krajiny hynú.
— Ale čo, aké dvojenie! Nebude to delenie. Veď ti jasne hovorím, že Mojmír, keď nenájde
      nikde pomoc, sám sa zriekne trónu. Aké dvojenie? — opakoval stále namrzenejší vladyka.
— Nebude to teda zrada kráľa? Protivenie sa vrchnosti? A ako si ma učil, kto sa protiví
      vrchnosti…
— Dcéra! — zlostne skríkol otec na svoju dcéru, ktorá ho privádzala do čoraz väčšieho
      zmätku, — vravím ti, že začínaš byť tvrdohlavá. Ešte raz ti hovorím: budeš kráľovnou. Nešliap
      si svojvoľne po šťastí. Neodvrávaj otcovi, ktorý starostlivo dbá o tvoju slávu.
— Otec dobrotivý, — vždy naliehavejšie vravela Drahomíra, — načo nám je táto sláva, keď si
      poškvrníme svedomie a vlasť uvrhneme do rozbrojov? Pamätaj, čo si mňa i matku učieval o
      Nemcoch, čo matka vravievala o nemeckých cisároch a ich ustavičných bojoch proti Slovanom. A
      teraz s cisárovou pomocou chce Svätopluk dosiahnuť trón?
Ale vladykom zalomcoval nikdy nevídaný hnev, mocne dupol nohou, hrozil jej a náruživo
      kričal: — No, neposlušné decko, odkiaľ je táto tvrdohlavosť! Čo sa miešaš do osudov národov,
      ktoré riadiť je dané iba mužom! Strachuj sa, ak moju lásku premeníš na hnev. Ja už s tebou o
      týchto veciach nestratím ani slovo. Ale vedz, že aj keby si ma urazila, predsa sa o tvoje
      šťastie budem starať. — Keď dohovoril, nahnevaný opustil sieň aj Drahomíru.
Drahomíra zostala v búrke, ktorá zúrila teraz v jej hrudi, zmietajúc ju medzi dvoma
      svätými povinnosťami: láskou k vlasti a povinnosťou dieťaťa. Tisíce myšlienok prebehlo jej
      dušou ako horúci prúd, ale ani jedna sa nezastavila v prístave činorodej vôle. Jej hruď sa
      podobala morskému vlnobitiu, ktorého hrôza sa vzdúva búrkou z lona bezodných vôd a križovaním
      bleskov zhora straší živé tvorstvo: lebo i v jej prsiach sa dvíhala búrka povinností a rozum
      metal k srdcu blesky úsudkov a rozvažovania.
„Teraz ti hrozí úpadok, ó, vlasť moja,“ rozjímala, keď sa jej krv začala upokojovať.
      „Mojmír, veľkomoravský kráľ, ty o tom nevieš, aby si si obrnil mužné prsia proti škodcom a
      vystavil sa úderom, čo sa sypú na vlasť! Ja jediná z verných synov a dcér viem o blížiacej sa
      záhube. Och, ja nešťastná, že musím vidieť zradu, čo sa blíži k vlasti a nemôžem zabrániť
      strelám hviždiacim k jej srdcu.“
Tu však zmĺkla, akoby sa jej bola zablysla nejaká nádej. Stála uprostred komnaty. Naproti,
      pri stene, stál kríž Spasiteľa sveta s malým kľačadlom. Slnko práve zapadlo za hory a jeho
      posledný záblesk sa oprel o jej tvár. Týmto prirodzeným čarom sa prebudila zo svojho snenia a
      tichý úsmev jej zahral na anjelskej tvári. Všetka búrka v prsiach sa už utíšila, lebo jej
      myseľ spočinula s istotou mocného predsavzatia na jedinom úmysle, ktorý opanoval celú jej
      bytosť.
Posledný záblesk slnka sa utopil za horami a Drahomíra si kľakla na kolená pred krížom
      Spasiteľa a z vrúcnej duše prosila nebesá o silu na predsavzatie, ktoré malo zachrániť vlasť.
[
21
]
Pohled její!
— Ján Kollár, Slávy dcera (1824)
[
22
]
Ale po smrti…
— verše Antonína Marka (1785 — 1877), českého básnika, spisovateľa a nár. buditeľa

--- KAPITOLA 7 ---

7
Arnulfových vyslancov, ktorých poslali k Bořivojovcom, prijali na Vyšehrade s veľkou
      slávou. Spytihněv a Vratislav, nakazení cudzotami, prijali dary, ktoré im poslal cisár, a
      nevedeli ani, ako oceniť túto, ako sa domnievali, cisárovu priazeň. Táto cisárska milosť im
      prišla veľmi vhod, lebo ochrana Ríše veľkomoravskej, pod ktorou sa nachádzali, bola v ich
      očiach zmámených cudzotami akýmsi bremenom nezávislosti. Preto túžili po príležitosti odpadnúť
      a odtrhnúť sa od Veľkej Moravy. Pre čo sa teraz rozhodli dať sa pod cisárovu ochranu.
Darmo ich vystríhali pred spolkami s Nemcami českí vladykovia a vojvodcovia sídliaci na
      pevných hradoch, o ktoré sa neraz roztrieskala nemecká sila a spupnosť. Tento hlas zdravých
      českých Slovanov nemohol preniknúť do sŕdc českých kniežat. Nadarmo radili statoční Bořivojovi
      víťazi jeho synom, aby hľadiac na úctu, ktorú im preukázal nemecký cisár, podobne aj jemu úctu
      vyjadrili a poslali mu dary, ktoré môže česká krajina poskytnúť. Oni bažili len po jeho dvore
      a vyhľadávali jeho milosť. V ich komonstve bolo už veľa Nemcov, vyšehradský dvor prechádzal na
      nemecké spôsoby. A tak ich nič nemohlo zdržať, aby sa nevypravili do Rezna s hojným
      nemecko-českým komonstvom na poklonu cisárovi. A vypravili sa z Vyšehradu do Nemecka. Ich
      úmysel dať sa do ochrany Nemcov dozrel na ceste, na ktorej sa dokonale dohovorili s
      meissenskými a lužickými odpadlíkmi.
— Tvoje dary, slávny cisár, — hovoril Spytihněv na nemeckom sneme roku 895,
[
23
]
na ktorý došli české kniežatá s Meissenčanmi aj s Lužičanmi, — s obdivom sme
      prijali Tvoju Cisársku Milosť. A niet takých darov, ktorými by sme dôstojne a náležite mohli
      vyjadriť svoju vďačnosť za veľkú priazeň Tvojej Cisárskej Jasnosti. Prijmi teda, čo môžeme
      poskytnúť, a okrem toho prijmi našu vernosť, oddanosť a poddajnosť, ktorú sľubujeme tebe a
      tvojmu trónu. Veľaslávny cisár, buď aj naším ochrancom a cisárom. Tvojho nepriateľa
      vyhlasujeme aj za nášho nepriateľa; náš meč ti dávame, aby si nám ho vrátil s povinnosťou
      vytiahnuť ho vždy za teba.
Celý snem plesal nad touto rečou odrodilých kniežat a Arnulf v celej svojej cisárskej
      majestátnosti schvaľoval ich úmysel a ukončil reč týmito slovami:
— Slovenské kniežatá zožerú sami seba. Pád ich krajiny stojí predo dvermi. A vy, synovia
      moji, nemohli ste pre vlasť nič užitočnejšie urobiť ako tento krok. Och, kiež by vaše kroky
      nasledovali aj Svätoplukovi synovia! Časy sú búrlivé, divé národy sa ešte vždy hrnú od
      východu: tu sa môže iba jedna moc udržať. Mám zľutovanie s moravskou ríšou a so synmi môjho
      kmotra Svätopluka. O to väčšmi schvaľujem váš krok, ktorým ste razom blud svojho otca
      napravili.
A synovia slávneho Bořivoja plesali od radosti, keď počuli chválu svojho skutku z
      cisárskych úst. Meissenskí a Lužickí Srbi išli tou istou cestou a Germánia mala radosť zo
      zradných synov verných otcov, z podlých vnukov vznešených dedov. Veľkomoravská ríša utrpela
      týmto úderom veľkú trhlinu vo svojej stavbe.
Arnulf dal nachystať kvasy na pamiatku tohto dňa. Hodovalo sa a plesalo. Preteky a
      rytierske hry, poľovačky, tance a plesy nemali konca.
Ale my odvráťme oči od odpadnutých synov Slovanstva, zanechajme ich radovánky a poďme do
      tône dvojhlavého Zobora na nitrianske lúky.
[
23
]
na nemeckom sneme roku 895
— české kmene sa odtrhli od Veľkej
          Moravy a r. 895 zložili v Rezne hold Arnulfovi. Horná Lužica bola r. 990 pripojená k
          Meissenskej marke.

--- KAPITOLA 8 ---

8
Žiaľu…
Teraz je koniec už:
lebo na velebnej hlave kráľa
skvie sa koruna svetozorná.
Osudové Nitry
[
24
]
… a pod plášťom noci, krokom
ďalekosiahlym vychodí zboj a vražda.
Shakespeare
[
25
]
Roku 895 panoval už Mojmír Svätoplukovec nad veľkomoravským kráľovstvom. Celý národ bol za
      to vďačný, že kráľovskí bratia vložili vládu do rúk jedného. Nad týmto skutkom tak plesalo
      srdce ľudu, že vystrojili národné slávnosti na počesť svorných kráľovičov. Veselé plesy, spevy
      a iné zábavy si podávali ruky. Zdalo sa, akoby na večné časy bolo zabezpečené blaho Slovákov.
O Svätobojovi sa šírili medzi ľudom tie najkrajšie povesti, lebo zložil svetský šat a
      odobral sa s nábožnou mysľou na zoborskú púšť, aby tam v chudobe a vo vrúcnych modlitbách za
      vlasť trávil dni tohto života. A tento skutok si nábožný slovenský ľud veľmi vážil, najmä keď
      sa množili povesti o jeho pobožnom živote a cnostiach, ktorými na tejto púšti vynikal.
Pod Nitrianskym hradom bola vtedy krčma, ktorú celé okolie poznalo pod menom krčma Pod
      hradom. Čím bola pre Bratislavu krčma U jazdca, tým bola pre Nitru krčma Pod hradom. Pravdaže,
      táto druhá bola hlučnejšia, lebo Nitra, vtedy sídlo kráľov a celej vyššej správy, oveľa
      predstihla Bratislavu.
Istého dňa sa v najväčšej hosťovskej izbe zhromaždila veselá spoločnosť najrozmanitejších
      hostí. Spočiatku sa celá vrava podobala hučaniu v úli, lebo rozhovory splývali v
      nezrozumiteľnú zmes. Neskoršie však zábava a rozhovor pri jednom stole tak vynikali nad
      ostatné, že sa o chvíľu pozornosť ostatných sústredila iba na nich.
— Veru, — vravel mladý muž, — nemohlo sa spraviť nič užitočnejšie, ako sa spravilo. Že
      celá vláda je v jedných rukách, a najmä že je v rukách Mojmíra, to je sláva a šťastie nášho
      kráľovstva. Mojmír je jediný, ktorý bude schopný pokračovať v šľapajach Svätopluka Veľkého, a
      ja zaňho hockedy vycedím poslednú kvapku krvi. A kto je hotový so mnou za nášho kráľa aj
      umrieť, nech so mnou pije na jeho slávu!
Potom zdvihol čašu a povstal všeobecný hluk na Mojmírovu slávu. Keď sa utíšil radostný
      krik, znovu vstal ten istý mladý muž a začal hovoriť: — Ale hrdinovia a nitrianski víťazi,
      spomeňme si aj na duchovného otca, ktorý zostúpil z výšav slávy a kráľovskej dôstojnosti, odel
      sa do ľanového rúcha, opásal sa povrazom, žije na púšti, slúži bohu a nabáda ľudí milovať
      nášho kráľa.
Ešte nedohovoril a už zahrmelo zo všetkých strán: Sláva Svätobojovi! A hneď sa začali
      ozývať pochvalné reči o tomto duchovnom otcovi, chvály a oslavovanie Svätoboja ustavične
      rástli.
Na konci dlhej siene, blízo dverí, stál osamote malý stolík, pri ktorom sedeli dvaja
      vojaci. Zúčastňovali sa na radosti a plesaní ostatných, avšak svoj hlas nezamiešali do hluku a
      dávali dosť viditeľne najavo, že nie sú Nitrania, ale iba zďaleka prichádzajúci pocestní.
      Navzájom sa veľmi odlišovali, lebo jeden bol asi šesťdesiatročný nahrbený starec s vráskavou
      tvárou a so šedivými vlasmi a jeho druh bol útly mladík v najkrajšom kvete, výrazného vzhľadu,
      ohnivých očí a veľmi pôvabnej tváre. Pokiaľ ide o ostatných, tí si ich veľmi nevšímali.
— Čo je asi na príčine, že najmladšieho Svätoplukovca vôbec nespomenú! — čudoval sa a
      ticho vravel starý rytier junákovi a posilňoval sa dúškom z vyprázdneného a zasa naplneného
      plecháča. Junák, ktorého nádoba stála nedotknutá, odpovedal zvučným, jasným hlasom:
— Najmladší nemusí byť hoden, aby naňho ľud spomínal. Ale, priateľ môj dobrý, už si si
      odpočinul, vyprázdni aj túto moju čašu a pôjdeme… noc je hneď tu. Starý vojak ho počúvol,
      vyprázdnil čašu a pobral sa na odchod. Keď zaplatili krčmárovi, opustili krčmu. Vo večernom
      súmraku šli hlavnou ulicou pozdĺž hradu k hornej bráne.
*
Za Nitrou, na pol hodiny cesty od mesta, blízko bratislavskej cesty, oddávna stál biedny
      domec. O jeho obyvateľoch kolovali medzi ľudom všelijaké chýry. Chodila sa sem zabávať
      samopašná chasa; slušný človek tam nezostal na nocľah.
Blížil sa večer a jeho panovník, mesiac v splne, vystupoval na obzor z lona temných hôr,
      aby osvietil zem zbavenú slnka. V takomto čase sedeli v izbe spomínaného domca dvaja muži.
      Obaja usilovne hľadeli von oblôčikmi. Jeden oblôčik bol obrátený k Nitre, druhý na
      bratislavskú cestu. Okolo stien stáli dubové lavice.
— Prekliati bielopláštnici, kde len môžu byť? Alebo nám, do čertovej matere, načisto ušli
      ako duchovia z oblokov. — Takto si dudral do strapatej brady ten, čo hľadel na cestu.
— Nič to zato, — odpovedal druhý, čo sledoval nitriansku stranu, — veď kmotor Chrasta je v
      meste, a ten ich veru vyňuchá, keby boli aj duchmi. A tento môj kamarát… — zrazu vytiahol z
      pošvy svoj nablýskaný nôž a začal ho utierať do plášťa, — musí sa dnes okúpať pod rebrom
      jedného z nich. Aha, vidíš ho! Kmotor Chrasta sem trieli, akoby ho sto čertov naháňalo. No,
      Hnevsa, vystri hnáty, príde sa nám ponáhľať.
Vtom vtrhol cez prah do izby chudý a vycivený muž. Vyzeral horšie než tí dvaja.
      Vychudnutá, bledá tvár, červené fúziská a pichľavé velikánske oči mu dodávali strašný výzor.
      Bol to Chrasta. Vstúpil udychčaný a prehovoril:
— Zle je, zdúchli, boli pod hradom, a vraj práve keď som vošiel do krčmy, oni vyšli von.
      Teraz, Hnevsa, ber rozum do hrsti a poraď, čo budeme robiť. Veď aj tak máš vždy v sebe diabla,
      čo ti diktuje. Teraz poraď.
— Neboj sa, Chrasta, — hovoril Hnevsa, kládol si pritom na hlavu klobúk a zasúval do
      záhrenia nôž, — dostaneme ich, len múdro na nich. Preto natiahnite uši a dobre si zachovajte,
      čo vám poviem. Ja budem po meste vykrikovať, že sú v meste dvaja bielopláštnici a nesú
      vražednú oceľ na kráľa. Začneme ich zháňať, však ich ľahko spoznáme — biele plášte, krásny
      junák so šedivým starcom, to sú dobré znaky. A keď ich zbadáme, budeme predstierať, akoby sme
      sa ich chceli zmocniť, a v zápase ich zavraždíme. Pánovi je jedno. Ak ich vraj nebudete môcť
      dostať živých, doneste ich mŕtvych. No, kmotrovia, rozumeli ste?
A už boli všetci na nohách. Dvere za nimi zatvárala stará žena. Medzitým sa už celkom
      zvečerilo. Noční lotri leteli ako strely do krčmy pod hrad a búrili ľud proti vražedným
      bielopláštnikom. Touto zvádzajúcou lesťou im bolo veru ľahko pobúriť kráľamilovný ľud a
      strhnúť so sebou hľadať nevinných cudzincov. Prozreteľný Hnevsa letel k hradnej strážnici, aby
      sa dozvedel, či nie sú už hľadaní muži na hrade; lebo vrahom šlo iba o to, aby im prekazili
      cestu na hrad. A keď sa dozvedel, že dnes na hrade neprenocuje nijaký hosť, utekal za búriacim
      sa davom. Jeho krv penila sa od žiadostivosti po koristi, na ktorú mal dnes zacielené. Po
      nitrianskych uliciach sa rozliehal hluk a behali ľudia.
[
24
]
Žiaľu… Teraz je koniec už…
— Osudové Nitry (1842), prvý Hurbanov epos
[
25
]
… a pod plášťom noci
— William Shakespeare (1564 — 1616), z tragédie Hamlet (1601)

--- KAPITOLA 9 ---

9
Tých vyšších svetov zve ma volanie,
a nie žiadostí márnych blkotanie.
Schillerova Panna Orleánska
[
26
]
Medzitým čo sa Nitra topila v nepokoji a búrke, na dvojhlavom Zobore sídlila svätotajomná
      tichosť. Krásny mesiac rozlieval svoje lúče po zoborských dubinách, osvetľoval aj tiché
      obydlie, skalnatú pustovnícku jaskyňu. Asi desať krokov od pustovníckej skrýše stojí osamelý
      kríž, pod ním kľačadlo.
Pustovník vyšiel zo svojho obydlia, kľakol si pod kríž, sklonil hlavu a modlil sa. Tichý
      vetrík sa pohrával s jeho svetlými kučerami.
Modlitba rozpaľovala jeho clivú dušu, až sa zrazu premenila v hlasný nárek a takýmito
      slovami prenikala k nebu:
— Neskonalý otec nebeský, vypočuj tieto horúce prosby mojej duše, ktoré posielam k tebe za
      národ môj a za kráľa. Nech ďalej kvitnú tieto slovenské lúky a výšiny, nech sa v blahoslavenom
      pokoji obsýpajú polia zlatými klasmi, nech zaznievajú hlasy na oslavu tvojho slávneho a
      dôstojného mena, hlasy a piesne slovenského ľudu po týchto dolinách, tebou, otec nebeský,
      požehnaných; nech sa rozodnieva v lone národa môjho deň náboženstva Kristovho. Ó, ty
      najmocnejší, postav a zaraď toto tiché a pokojné pokolenie do množstva budúcich národov, čo
      majú hlásať tvoju slávu a deň kresťanského osvietenia uprostred človečenstva. Daj vojsť národu
      môjmu do chrámu večných zásluh o ľudské pokolenie, aby mohol zo storočia života svojím duchom
      mužne bojovať v tvojej službe za ľudstvo.
Zrazu musel nábožný pustovník prerušiť svoju vrúcnu modlitbu. Bol to Svätoboj; jeho
      šľachetná duša sa tu pred bohom kochala vo vrúcnych modlitbách.
Hluk a krik, čo sa ozýval pod Zoborom, pretrhol jeho vzdychy, a tak pomaly kráčal k svojmu
      obydliu. Hluk sa približoval k jaskyni. O malú chvíľu, dohnaní davom, klesli tí dvaja vojaci
      pred Svätobojom vysilení, s úzkosťou volajúc o pomoc.
— Čo je? Čo sa robí? Zmužte sa, tu sa vám nič zlé nesmie stať! Môj byt vás ochráni pred
      ľudom, kým sa dostanete pod ochranu zákona. Ale vojdite do mojej jaskyne, lebo dav sa blíži! —
      Takto prijímal a napomínal nešťastných cudzincov nebojácny Svätoboj a statočne očakával ďalšie
      udalosti.
V hluku sa už dali rozoznať aj jednotlivé hlasy.
— Ticho, tu je Svätobojovo obydlie! — volali jedni, na čo sa zas ozvali chrapľavé hlasy
      lotrov:
— A čo, len ďalej, v mene kráľa! — a oklamaný zástup hnal sa k jaskyni. Hnevsa žiadal od
      Svätoboja vrahov, čo k nemu prišli, pričom neprekypoval vľúdnosťou.
— Odstúpte od tohto miesta tichej nábožnosti. Sem neprichádzajú ľudia s vražednou oceľou.
      Vravte, čo chcete od vojakov, ktorí sa uchýlili na toto sväté miesto?
S takýmto dôrazom odpovedal a pýtal sa Svätoboj. A Zoborom sa ozval prenikavý hlas: —
      Sláva Svätobojovi! — Ale Chrasta, na nič neodbajúc, začal zlorečiť:
— A ty, nevyspytateľný! Ak si pustovník, tak sa modli, ale vrahov neukrývaj, my ich musíme
      nájsť. Vydáš ich, či nie?
— Zvaľ ho na zem! — povzbudzoval ho Hnevsa.
— Odstúp, zaprisahám ťa na tvoju dušu! — povedal odhodlane Svätoboj. — Kto ste, že sa
      opovažujete žiadať odo mňa ľudí, čo sa ku mne uchýlili? Ako sa voláte? Aký je váš úrad? Kde
      máte splnomocnenie na stíhanie? A vy, statoční ľudia, čo sa dáte zavádzať neznámym buričom? Či
      viete, kto sú tieto hrozné postavy? Viete, čo chcú? Ja nepoznám ani ich, ani tých, čo sa ku
      mne uchýlili. Preto nech zajtrajší deň rozsúdi váš spor. Kto ste spravodliví, zmocnite sa
      týchto utŕhačov a zadržte ich na zajtrajší súd!
Vzbúrený ľud zľakol sa týchto slov, a pretože nevedel odpovedať na tieto otázky, cítil sa
      vo svojom svedomí vinný. — Sláva Svätobojovi! — volal ten hlas, čo pod hradom tak horlil za
      Svätoboja, a práve keď Chrasta dvíhal ruku na pustovníka, vyskočil mladý muž spomedzi
      zhromaždeného ľudu a vrhol sa na vraha volajúc: — Chyťte ich! — O chvíľu ležali všetci traja
      vrahovia zviazaní na zemi.
Svätoboj, keď odobril ich poslušnosť, rozkázal im, aby polapených prísne do rána strážili,
      ale aby s nimi nezaobchádzali zle. Ľud sa s radostným krikom vracal do Nitry; na úpätí Zoboru
      sa však znovu ozývali výkriky: — Nech žije kráľ! Sláva Mojmírovi! — Lebo keď sa kráľ dozvedel
      o príčine búrenia sa ľudu, strachujúc sa o Svätoboja, nemeškal a pobral sa so svojimi odencami
      na Zobor. Keď sa teraz dozvedel, čo sa stalo, sám šiel k jaskyni.
Tam bolo ticho. Len mesiac osvecoval bledé tváre vyľakaných neznámych vojakov a
      statočnosťou rozhorleného Svätoboja.
— Povedzte, priatelia, — začal sa neznámych pýtať Svätoboj, — aká to bola búrka, čo vás v
      túto chvíľu pokoja dohnala na toto miesto?
Ale namiesto odpovede odrazil sa lúč mesiaca od parádnej prilby prichádzajúceho Mojmíra.
— Boh ťa požehnaj, brat Svätoboj! — pozdravil ho kráľ.
Dvaja kráľovskí bratia, jeden v chudobnom pustovníckom odeve, druhý v nádherných šatách,
      jeden prostovlasý, druhý v blýskavej prilbe, stáli tu pod šírym nebom vo svetle mesiaca a
      miliónov jagajúcich sa hviezd. Ich oči bdeli nad národom a božská prozreteľnosť ich chránila.
— Sú tu dvaja neznámi vojaci, — povedal Svätoboj, — čo sa uchýlili ku mne pred stíhaním
      zberby. Nech sami vyznajú pánovi a kráľovi, čo je príčinou ich nešťastia. Ja som vykonal iba
      kresťanský skutok.
— Och, nebesá, čo sa deje! — zvolal Mojmír, ktorý sa pozornejšie prizrel do tváre mladému
      vojakovi. — Drahomíra, čo ťa doviedlo na tieto opustené miesta a v tomto odeve?
Drahomíra, ktorá už odpočinutím pookriala, dýchala už pokojnejšie a odpovedala ľúbezným
      hlasom: — Nie hlas časných vecí, ani márna náruživosť ma nevyvolali z úzkych a pokojných stien
      domácnosti. Vyššie a svätejšie hlasy, hlasy vlasti a môjho národa volali na mňa, prenikali
      moje prsia. Vlasti a tebe, kráľ môj, hrozí nebezpečenstvo a záhuba, o ktorej doteraz viem iba
      ja a tvoji vrahovia.
— Preboha, čo sa stalo? — od zvedavosti pretrhol Mojmír ľúbezný prúd Drahomíriných slov.
— Zovrela som tieto moje slabé prsia, — pokračovala Drahomíra, — ako tvrdú oceľ, aby som
      teba, kráľ môj, aj vlasť varovala pred zradou. Tvoj vlastný brat sa chystá pripraviť ťa o
      trón. Spojil sa s Aribom a teraz pracuje na zoslabení veľkomoravského kráľovstva. České
      kniežatá sa vraj odtrhnú od teba, Svätopluk nájde priazeň u cisára; na Morave a na Slovensku
      sa zbierajú Svätoplukovi prívrženci. Och, a čo musím ešte vyznať! Aj môj otec, ktorého zviedla
      lesť a nepravá láska ku mne, je zapletený do týchto krážov. Ale odpusť, slávny kráľ, slabému
      otcovi, ktorý chcel vyzdvihnúť dcéru na kráľovský trón: pretože ju vraj Svätopluk miluje.
      Odpusť tejto láske môjho otca, ktorú som musela pošliapať, ak som chcela splniť povinnosti,
      ktoré ma viažu k vlasti.
Ďalej už pre fikanie nemohla vravieť, zalievali ju slzy, plietol sa jej jazyk.
— Večné nebesá, akú ste to dcéru darovali mojej vlasti! — zvolal nadšený Svätoboj.
Darmo sa obidvaja bratia pýtali na príčinu zhŕknutia nitrianskeho ľudu. Ani Drahomíra, ani
      jej sprievodca, velehradský hradný strážca, nevedeli nič, čo by mohlo vysvetliť toto
      tajomstvo. Iba toľko, že tí traja sa už zďaleka s krikom a huckaním dali za nimi s
      blýskajúcimi nožmi a že oni, keď to zbadali, len horko-ťažko s vypätím posledných síl mohli
      nájsť ochranu v tomto obydlí — ale to nerozlúštilo tajomný uzol večerných udalostí.
— Anjel strážny našej vlasti, — povedal napokon Mojmír Drahomíre, — poď na môj hrad aj so
      svojím šľachetným sprievodcom, aby ste unikli pred búrkou, ktorá sa začína dvíhať. U mňa
      nájdeš, vlasťmilujúca priateľka, aj s otcom svojím ochranu. Skôr však, než sa nebo jasnejšie
      usmeje na našu vlasť, skôr než sa s božou pomocou podarí zahasiť hroziaci oheň, nájdeš u
      mojich pokrvných priateliek spoločnice svojho pohlavia. A tvoj sprievodca nech nájde na mojom
      hrade odpočinok vo svojej starobe za vernú službu preukázanú vlasti.
Potom sa pobral s Drahomírou a jej sprievodcom do Nitry a Svätoboj dlho kľačal pred krížom
      a posielal horúcu obeť svojho nábožného srdca k jasným nebesám.
[
26
]
Tých vyšších svetov zve ma volanie…
— prológ z romantickej Schillerovej tragédie Panna Orleánska (1801)

--- KAPITOLA 10 ---

10
Srazistie tu obie stranie,
jakž by les sie w les walil,
jak blesk hroma po nebi,
jako blesk mečew.
Rukopis královédvorský
[
27
]
Svitlo krásne ráno. Po Nitre sa šírili tie najrozličnejšie chýry o včerajšej čudnej
      udalosti. Na súde však vysvitlo, že tých vrahov najal Aribo, aby Drahomíru aj so sprievodom
      lapili prv, než sa dostanú pred kráľa, a ak by sa to nedalo, aby ich zavraždili. Totiž po
      odchode Svätopluka a Ariba do Čiech, kde sa mali pokonávať s Bořivojovcami, ušla Drahomíra so
      svojím verným sprievodcom, velehradským hradným strážcom, aby zradu odhalila. Ale pretože
      Bořivojovci sa už skôr vybrali k cisárovi, vrátil sa Aribo na Velehrad, aby o to ľahšie mohol
      vyvolať vzbury na Morave a na Slovensku. A tu sa od vladyku dozvedel, čo sa stalo. Od starého,
      skormúteného otca si vynútil rozkaz, aby všemožne chránil Drahomíru pred nešťastím a vrátil ju
      do otcovho náručia. Aribovi však nešlo o Drahomíru, ale o prekazenie jej zámeru aj za cenu jej
      smrti. Lenže vyššia ruka vládla nad devou, ktorá sa posvätila vlasti.
Mojmír teraz už dosť jasne videl, že je najvyšší čas chytiť sa prostriedkov proti
      nepriateľom. Zaumienil si teda potrestať odpadlíctvo Bořivojovcov prv, než by sa jeho
      nepriatelia rozmnožili. Preto zobral vojsko a šiel proti Čechom. Sila národa bola čerstvá a
      túžba po hrdinských víťazstvách a sláve vrela ešte v žilách verných bojovníkov Svätopluka
      Veľkého. Každý, kto len vedel zaobchádzať s mečom, náhlil sa pod koruhvy, ktoré povievali na
      nitrianskych hradbách, pod slovenské zástavy. A polia aj tatranské hrady znova zahučali
      vojenskými piesňami.
Len čo Mojmír odišiel, už zradca Aribo po kraji a po mestách búril ľud a rozličnými
      spôsobmi sa usiloval nakloniť ho na Svätoplukovu stranu. Aby ľahšie dosiahol svoj cieľ,
      upozornil Svätopluka, aby unikol pred Mojmírovou výpravou a vybral sa na Slovensko. Ostrieľaný
      už v sprisahaniach dobre rátal s tým, že Svätoplukova prítomnosť mu veľmi pomôže pri
      dosiahnutí cieľa. Už o niekoľko dní mali pod svojimi koruhvami veľké množstvo zberby a
      nespokojencov.
O zmätku, ktorý každú chvíľu narastal v krajine, sa dozvedel aj Svätoboj. Zistil, že je
      najvyšší čas rozmýšľať o prostriedkoch, ktorými by sa dali odstrániť neporiadky, lebo celá
      krajina mohla upadnúť do nepokojov. Nitra sa už veru začala kolísať od tohto vlnobitia. No tu
      pocítil Svätoboj sväté povolanie slúžiť vlasti v akomkoľvek odeve. A tak zostúpil v
      pustovníckom rúchu zo Zobora, chopil sa meča a zhromažďoval ľud pod kráľovské koruhvy. V
      chrámoch a na nitrianskych priestranstvách kázal ľudu a slovami aj výrečnosťou ich rozohňoval,
      aby sa obetovali za vlasť a za kráľa. Onedlho sa všetok ľud zhromaždil okolo neho. V okolitých
      mestách a dedinách sa dopočul ľud o božom mužovi, ktorý vedie kráľovské vojská, tisíce ich
      opúšťali Svätoplukove koruhvy, aby v Nitre prisahali vernosť kráľovským zástavám. Takže
      Svätoboj čoskoro stál na čele väčšieho vojska, než bolo odišlo s Mojmírom.
Keď videli Aribo a Svätopluk, že im Svätoboj spôsobil bez bitky hroznú porážku, museli
      ujsť, avšak iba preto, aby tak našli ešte istejšiu cestu ku skaze Veľkej Moravy. Svätopluk
      upadal stále hlbšie, vždy väčšmi sa zapletal do krážov Aribových pekelných zámerov.
— Ďaleko si ma zaviedol, Aribo. Vravel som ti, že hádam by sa dala nájsť aj bližšia cesta
      k blaženosti mojej, k Drahomíre, k anjelskej Drahomíre!
Takto dohováral Svätopluk Aribovi na rovinách rozprestierajúcich sa blízko Dunaja, kadiaľ
      ho tento viedol oproti blížiacim sa maďarským čárdam.
— Môžem ja za to, že nám čert hodil do cesty tohto pustovníka? Ale si hneď nezúfaj,
      najjasnejší kráľ. Veľké blaho si treba vyslúžiť trpezlivosťou a prácou. Maďari sú už na ceste,
      ešte dnes sme u nich, stačí tvoje mocné slovo a hneď sme v Nitre. Mojmír príde z Čiech s
      rozbitou hlavou a vďačne pôjde za Svätobojom na Zobor.
Hoci Svätoboj videl, že Aribo a Svätopluk ušli, predsa sa tým nedal omámiť a pozorne držal
      nad krajinou stráž. A naozaj ho jednu noc prekvapil zmätok a krik, s ktorým sa hnali maďarské
      čárdy na Nitru. Asi za pol hodiny bolo celé vojsko na nohách, a Svätoboj, držiac v jednej ruke
      kríž a v druhej meč, zaháňal a odrážal útok maďarskej čárdy na Nitru. Pre obe strany sa strhol
      krvavý boj. Slovania aj Maďari zúfalo bojovali do rána. Ale ranné slnko ožiarilo krvavé hroty
      víťazných Slovanov a maďarské čárdy museli ustúpiť na niekoľko hodín od Nitry. Prichádzali
      však nové a nové čárdy, pripájali sa k prvým, takže bolo celé okolie Nitry zaplavené týmito
      divými hordami. Potom, aby ich víťazstvo bolo istejšie, celý tábor obohnali priekopou, za
      ktorú bolo cúvnuť zakázané pod trestom smrti. Keď už boli všetky poriadky a rozkazy smerujúce
      k porážke Nitry v maďarskom tábore známe, ustanovilo sa, že nasledujúce ráno podnikne sa útok
      na Nitru. Ale Svätoboj ich predišiel, vyrojil sa so svojím vojskom okolo hradieb aj do okolia
      a začal Maďarov biť a strieľať. Obe vojská sa stretli a vyznamenali v divej seči na život a na
      smrť na nitrianskych poliach. Obe strany však cúvli, aby sa pochlapili na nové boje, pretože
      ani jedni neboli premožení.
Slnečný voz pomaly klesal, keď sa obidve vojská chystali do útoku proti sebe už po tretí
      raz. Zrazu sa tu strhol zúfalý krik a hluk uprostred hradieb a nitrianskych ulíc. Zo
      severovýchodnej strany sa totiž vrútil do Nitry Aribo so Svätoplukom aj so zberbou nanovo
      nahnanou do Nitry, tu začal vyčíňať aj dobýjať hrad, na ktorom zostala len skromná posádka.
      Avšak Svätoboja toto ľstivé prepadnutie nepomýlilo. Hoci už sedel na treťom koni a rúcho mal
      strelami dotrhané, vtrhol sám s väčšou čiastkou bojovníkov do Nitry. Menšej skupine rozkázal,
      aby maďarské čárdy iba dráždila a nepúšťala sa do rozhodujúcich bojov, kým on ľahko nevyženie
      z Nitry dobitých buričov. Tak sa aj stalo. Svätoboj odrazu s celou silou udrel na buričov a
      zlomil ich odpor, na stá ich rozsekal, čo mu kládli odpor, iní sa rozutekali. A keby teraz
      Svätoboj bol mohol myslieť na ich pochytanie, mohol dostať Svätopluka aj Aribu. Ale on nechcel
      premeškať chvíľu, keď by boli mohli Maďari menšiu časť, čo zostala na nitrianskych poliach,
      rozprášiť, lebo sa už práve večerilo. Preto sa vyrútil so svojimi, aby prenasledoval maďarské
      čárdy. Svätobojovi bojovníci nevedeli, čo sa stalo, ale vidiac, že sa Maďari obracajú, aby sa
      bránili od chrbta, tým ostrejšie išli na nich. A tu nové divadlo! Mojmír, vracajúci sa s
      víťazným niečom z Čiech a Rakúska, nečakane prepadol Maďarov vo chvíli, keď sa cvalom hnali na
      Nitru, a pri svetle mesiaca ničil týchto barbarov. Ich počiatočný zúfalý odpor čoraz väčšmi
      klesal, ako ich z obidvoch strán tesnejšie zvierali Slovania. Iba noc prišla vhod maďarským
      čárdam, ináč by boli všetci našli hrob na nitrianskych poliach. Rozpŕchli sa na východnú a na
      južnú stranu. Slovania ich už potom neprenasledovali, ale zostali ako víťazi na poliach do
      rána. A keď potom zlaté lúče ranného slnka pozlátili nitrianske kopuly a veže, vchádzali
      Mojmír a Svätoboj na čele víťazného vojska do Nitry.
Na hlavnom trhu blízko Nitrianskeho hradu rozostavili sa hlavné šíky Mojmírovho a
      Svätobojovho vojska. Prišlo na tisíce divákov. Pred zrakom všetkých objal Mojmír Svätoboja,
      ktorý sedel na koni v pustovníckom, nepriateľskými strelami prederavenom rúchu a ďakoval mu v
      mene vlasti a celého národa za jeho služby, čo mu teraz preukázal. Potom zvestoval svoje
      víťazstvo nad odrodilými Bořivojovcami a bavorskými vojskami.
— Boh nám pomohol potrestať našich nepriateľov, — vravel Svätoboj zvýšeným hlasom. — Hlas
      vlasti ma povolal od tichej nábožnosti, keď tvoj kráľ, zhromaždený národ, bojoval inde proti
      nepriateľom. Teraz je zas tu s víťaznými vencami. Čo v ňom máš, národ môj, to teraz vidíš. Ži
      teda a umieraj zaňho, lebo tak žiť a umierať budeš len za svoje vlastné blaho! A vy teraz,
      milí bojovníci, prepusťte ma už, keď ste dostali pána a vodcu povolanejšieho na toto dielo
      väčšmi než ja. Mňa prepusťte v pokoji, aby som v tichej osamotenosti prosil boha za vaše
      víťazstvo a spasenie.
Potom zavŕšil pamätný deň slávnosťami. Svätoboj sa odobral na Zobor a padnúc na kolená
      pred svojím krížom, oslavoval všemohúceho boha.
[
27
]
Srazistie tu obie stranie…
— Rukopis královédvorský, falzifikát Václava Hanku a Josefa Lindu, „objavený“ r. 1817 ako staročeská pamiatka. Dôkazy o jeho nepravosti podali viacerí vedci začiatkom tohto storočia i v ostatných rokoch.

--- KAPITOLA 11 ---

11
Mnil jsem vystavěti světy nové —
s nocí mou zhynuli moji snové;
a co v nich tak krásné se jevilo,
zřím, že marné vše a klamné bylo!
K. Sabina
[
28
]
Na rakúskom pomedzí rozprestrela sa ukrutná tma. Nevidieť na krok pred seba. Vietor skučí
      a hviždí po rovinách. Popiskovanie a skučanie nočných vtákov, koristiacich na ľudských
      mŕtvolách, vyvoláva hrôzu v človeku i vo zvierati. Ležia tu padlí vojaci z dvoch vlastí,
      nemeckej a slovanskej. Celá nebeská klenba je zatiahnutá čiernymi oblakmi. V tejto hroznej
      chvíli počuť dupot a fŕkanie dvoch koni.
Dvaja jazdci idú pomedzi mŕtvoly po rakúskom poli. Aj oni, aj ich kone sa túlia k sebe.
      Hustá, nepriehľadná tma ich núti zastaviť sa. Tu jeden z nich zosadol z koňa a šiel pozrieť,
      či by niekde nezazrel cestu. Zrazu neďaleko začul slabý ľudský hlas volajúci o pomoc. I pobral
      sa tým smerom, odkiaľ prichádzal slabý hlások, a nahmatal človeka, v ktorom ešte bola iskra
      života. Ale bola to slabá iskra, len čo slabým hlasom vykríkol „pomoc“, znova zatíchol a zdalo
      sa, že navždy.
— Ľutujem ťa, braček, ale zostaň len tuná; ja sám neviem, ako sa dostanem z tohto osudného
      miesta. Dobrú noc, bojovník! — Takto sa prihováral jazdec polomŕtvemu, odchádzajúc od neho
      ďalej.
— Dobrú noc! — odpovedal nešťastný bojovník, vydajúc zo seba poslednú silu života. A tieto
      slová pohli tvrdým a ináč krutým človekom tak, že si pevne zaumienil, nech je, ako chce,
      nešťastníkovi pomôcť. Poobzeral sa ešte, či niekde neuvidí svetlo, alebo hocijaké znamienko, a
      zbadal, že nablízku sa mihoce slabé svetielko. — Dobre, — vravel si pre seba, — pomôžem i
      tebe, i sebe, hoci ani neviem, komu to chcem pomáhať. Ležia tu Nemci aj Slováci. No ale, čert
      to ber! Raz za života môže človek niečo dobré spraviť hoci aj pre nepriateľa. — Zavolal na
      svojho druha a kázal mu pristúpiť bližšie. Aj tento sa svetielku potešil.
— Ale aký zázrak, že tebou pohol osud človeka, keď ťa iné veci nevedeli!
— Je to pravda, — odpovedal prvý, — ale ani na takejto ceste som ešte nikdy nebol. — Medzi
      rečou vyložil polomŕtveho bojovníka na koňa a šli rovno ta, odkiaľ sa im trblietalo svetielko.
Nebolo to ani tak ďaleko, ako sa sprvu podľa malého svetielka zdalo. Bol to kahanček
      postavený naprostred stola, blkotajúci skromným plamienkom. V tejto osamotenej chalúpke sedel
      pri stole starec, šedivú hlavu mal opretú o ruky. Po rukách mu tiekli slzy a prsia sa mu
      nadvihovali. Strašný osud ho musel zachvátiť v búrke, ktorá sa nedávno prehnala týmto krajom.
Jazdci zaklopali na okno.
Starec dlho nerozmýšľal. Nezdalo sa, že by sa bál. O malú chvíľu sa otvorili spráchnivené
      dvere.
— Čo? — skríkol začudovaný jazdec. — Kieho perúna moravského! Toto sú hrozné veci! Ale,
      vladyka velehradský, toto je tvoj Velehrad?
— To si ty, Aribo prekliaty? Ešte ťa peklo nezhltlo? Prac sa mi z očí, ty pôvodca môjho
      pádu aj zatratenia! — Týmito slovami pozdravil nešťastný velehradský vladyka zlostného Ariba,
      a všetka krv mu udrela zo srdca do tváre, akoby sa z pomsty chcela vyliať na Ariba.
— Nie tak, vladyka! — odpovedal vážne Aribo. — Keď sme sa takto znova našli, to musí byť
      zvláštne znamenie osudu. Radšej sa zvítajme a zaželajme si šťastie, že nás nečakaná búrka
      nezmietla. Hľa, vladyka, priviedol som ti hosťa… ba dvoch. — Medzitým vybehol von a vrátil sa,
      nesúc na rukách mladíka. Za ním vchádzal Svätopluk.
— Ej, pravda, pravda, v týchto rukách, v rukách Aribových, úbohý knieža, nemohol si prísť
      na inú cestu! — vzdychal vladyka, keď videl kráčať za Aribom Svätopluka.
— Teraz, vladyka, ak si kresťan, pomáhaj. — napomínal ho Aribo, kladúc úbohého junáka na
      lôžko. — Zľutovali sme sa nad týmto nešťastníkom a vyniesli sme ho spomedzi mŕtvol, ktoré už
      vtáky žrali.
Vladyka stál so založenými rukami zamyslený uprostred izby a nepočul Aribove reči.
      Svätopluk si potom sadol za stôl, hlavu sklonil do dlaní a bolestne vzdychal. Nuž Aribo sa
      teda sám ujal nešťastného bojovníka. Odopol mu meč a pozrel naň: — Oj, aký pekný meč, —
      povedal a hodil ho na stôl pred Svätopluka. Keď mu sňal z hlavy prilbu, zľakol sa, lebo spod
      prilby sa vyvalili bohaté dlhé kučery, ktoré sa krútili ako vlny, a zrak mu padol na krásnu,
      hoci bledú Drahomírinu tvár. Ale jeho ľstivá myseľ mu ihneď šepkala pekelné úmysly. Už dával
      prilbu späť na hlavu a zahŕňal vlasy pod ňu; chcel ju vyhlásiť za mŕtveho vojaka a rýchlo
      zahrabať. Ale nad Drahomírou bdela vyššia ruka.
Svätoplukovi blysol do oka diamant, ktorý sa ligotal na rukoväti meča. I spoznal v ňom meč
      svojho brata:
— Hej, aký je to junák? To je meč môjho brata Mojmíra!
— No to je zas tá prekliata hra! — mrmlal si pre seba Aribo. Keď však videl, že Svätopluk
      aj vojvoda sa idú pozrieť na bojovníka, od šialenej radosti kričal: — Sem sa! Dobre je,
      priatelia, našiel som vám Drahomíru… Drahomíra, tisíckrát vitaj!
Tento hlas odvalil celé ťažké bremeno osudu, ktoré ležalo na vladykovom a Svätoplukovom
      srdci a v žilách sa im rozprúdil nový život. Zrazu ožili všetky zlaté nádeje obidvoch týchto
      mužov, otca a milenca, hotových pre Drahomíru umrieť, a vyniesli ich do obrovských výšin
      blaženosti. Vladyka sa hodil ako zmyslov zbavený na tvár svojej dcéry a bozkával ju horúcimi
      perami. V jeho prsiach sa teraz ozval celý minulý život. Svätopluk stál nad lôžkom iba ako v
      blaženom sne, slzy sa mu rinuli z očí, až napokon v mdlobách padol na stoličku.
— … a mne pripisujú obaja svoje nešťastie! Akoby som ja za to mohol, že nám čert hodil do
      cesty toho pustovníka. Pýtam sa však, kto ich teraz oboch uviedol do mdlôb radostí? Hm, ale
      tak je to: staraj sa o cudzie šťastie, budú do teba hádzať blato tí istí, o ktorých si sa
      staral, — vravel si Aribo pre seba náročky zreteľne a hlasno, aby ho bolo počuť.
Medzitým sa Drahomíra preberala k životu. Spoznajúc otca, zvolala slabým hlasom: — Otec,
      otec môj! Odpusť… odpusť nešťastnej dcére, ach, môj bok! — Otec iba teraz pomyslel na pomoc, a
      keď ju pozorne prezrel, videl, že ľavú ruku má zaviazanú šatkou, ale rana v boku sa jej znovu
      otvorila. Hneď ju aj vymyl vodou, priložil bylinky a nanovo ju obviazal. Keď sa bolesť
      zmiernila, Drahomíra ticho zaspala.
Svätopluk hovoril trhane a zmätene ako vo vytržení:
— Och, Aribo, na akej dlhej… dlhej ceste ma sprevádzaš. Ach, a po tej ďalekej ceste kde si
      ma to doviedol! Nie… sníva sa mi, to nemôže byť skutočnosť!
Zrazu sa vzchopil, aby sa presvedčil, či toto všetko nie je sen; preto chytil Ariba za
      ruku a pokračoval: — Och, predsa… predsa je to skutočnosť, zem sa podo mnou trasie, Aribo, drž
      ma!
— Prekliaty pustovník, pre neho to všetko znášam. Čert aby ho… ale to nič…! Áno… áno,
      Svätopluk, všetko je skutočné. Si pri Drahomíre, našiel som ti Drahomíru a čoskoro ťa s ňou
      uvediem na veľkomoravský trón.
Aribo znovu lákal dušu, čo už tak hlboko klesla.
— Och, tento svet, — povedal na to bývalý vladyka, — tento svet je pre mňa naveky zrútený!
      A nič mi z neho nezostalo, iba naveky ranené srdce! Och, kde sú tie dni… keď som v tieto
      obrazy mysle svojej veril?
— Bláznovstvá, hlúposti! — namietal Aribo, — len keby ste obaja neboli také baby! Majte
      rozum, ducha, nádej. Nič nie je stratené, lebo my nie sme stratení. Víťazstvo je naše, a ja ti
      musím, vladyka, veľa, veľa rozprávať. No ale treba mi ísť poobzerať, či ešte nebude svitať,
      aby sme mohli ísť ďalej. — A tu vyšiel zlorečený Aribo z chyže.
— Och, Aribo, Aribo, — vzdychal Svätopluk. — Povedz mi, bože môj, či tento Aribo nie je
      diabol, alebo čo v ňom prebýva, aké sú jeho cesty? Previedol ma po takej klzkej ceste, po
      takých strminách a úskaliach, a teraz ma doviedol na pole s mŕtvolami — kde anjel môj
      skonával.
Aribo, vchádzajúc do chyžky, s radosťou oznamoval, že samo nebo plesá nad jeho dnešným
      nálezom. — Zornička vychádza, kráľovič, pôjdeme. Kým sa Drahomíra neprebudí…
Zrazu však spiaca Drahomíra začala hovoriť zo sna: — Tvoja sláva neuvädne… darmo… darmo…
      Svätopluk. Ó, vlasť moja… Mojmír, kráľ mojej vlasti. Víťazstvo… Spasiteľu, chráň, zrada,
      Svätopluk. Och, zahyň, zradca! Odpusť, otec… vlasť moja, vlasť ma volá… Hore sa… vlasť… sláva!
      Ach Svätopluk!
Aribo tŕpol a vše nepokojne hľadel na Svätopluka. — Či počuješ, kráľovič — pýtal sa ho
      úlisne, — čo vraví Drahomíra? Hore sa, Svätopluk, vlasť a sláva! Či ju počuješ? Raduj sa, že
      jej žiadosť čoskoro budeš môcť vyplniť. Ale, kráľovič, už je čas odísť. Arnulf na teba čaká.
      Pravdaže, kráľovič, cisár sa nemôže pliesť medzi bratov, treba ho pozvať. Jeho vojsko je na
      nohách. — Tak zaslepoval Svätopluka, a keď sa obrátil k bývalému vladykovi, pokračoval:
— Vladyka, cisár poskytne istú pomoc Svätoplukovi. Staraj sa len o Drahomíru, čoskoro sa
      vrátime, aby sme si po toľkých búrkach odpočinuli v Nitre a tešili sa z lesku tvojej
      kráľovskej dcéry.
— Hahaha! — zúfalo sa smial bývalý vladyka. — Nič viac? Pôjdem do Nitry a vrhnem sa
      Mojmírovi k nohám!
— Nebuď ako dieťa, buď chlap! Ty sa chceš klaňať? Bolo by hanbou pre vladyku velehradského
      padnúť na koleno. Ale urob, ako chceš. Ale čo potom, prosím, mieniš urobiť s dcérou? Či chceš
      spraviť z Drahomíry, ktorá je rodená a vychovaná pre trón, biednu súložnicu?
— Súložnicu? Boh mi je svedkom, to z nej nechcem spraviť! — a celý sa triasol, keď to
      hovoril Aribovi. Ale ten začal znova:
— A čo iné z nej bude? A hanbi sa, druh mojej mladosti, že si taký maloverný. Toľko sme
      vykonali, teraz, keď sme pri cieli, by si zúfal!
Vladyka zasa dúfal, a sľúbil opatrovať dcéru do ich príchodu. — Uvidím, čo vykonáš, —
      povedal napokon.
— Už je vykonané! — ubezpečoval ho Aribo, — len ešte trochu vytrvalosti. No, kráľovič, na
      koňa!
— Ja mám, odísť od Drahomíry? — namietol Svätopluk.
— Prirodzene, jasný kráľovič, že musíš ísť, ak miluješ Drahomíru, ktorá volala: ,Hore sa,
      Svätopluk, vlasť a sláva.‘ Hore sa teda!
— Mám odísť od opustenej Drahomíry? — opakoval Svätopluk.
— Pravdaže, kráľovič! Musíš ísť, ak ju chceš tak zaopatriť a osláviť, ako je toho hodna.
Svätopluk upadol už hlbšie, než aby sa mohol vlastnou silou zdvihnúť. Podobal sa slabému
      vtáčaťu, ktoré chce uletieť pred divou kaňou, ale samo jej letí do pazúrov.
[
28
]
Mnil jsem vystavěti světy nové…
— úryvok zo zbierky Básně Karla Sabiny (Praha 1841)

--- KAPITOLA 12 ---

12
Po tváři se mu slzy rojí,
v srdci jeho strašný žal. —
Dlouho tak stojí přimrazen,
až sebrav silu kvapně vstal
a rychlým krokem spěchá ven.
K. H. Mácha
[
29
]
Je isté, že nad Drahomírou bdela vyššia moc. Aribo sám prekážal svojím zámerom, hoci sa
      veľmi o ich uskutočnenie usiloval. Teraz odletel so Svätoplukom ako divý jastrab so svojou
      korisťou do Rezna k Arnulfovi. Vladyka osamel s Drahomírou v domčeku na rakúskych poliach.
Drahomíra spočíva v náručí otca, čo hlboko klesol, ďaleko zablúdil, a hoci ju skľúčilo
      hrozné bremeno, predsa mocná duchom a vrúcnosťou svojej lásky sa ešte otca svojho pozdvihovať
      odvážila. Keď zosilnela z rán a mdlôb, znovu sa jej vrátila predchádzajúca vrúcnosť, s ktorou
      chápala a milovala svoju vlasť. Áno, až teraz sa v nej rozhorel ten blažený cit v jasný plameň
      povedomosti. Otec prelieval nad ňou a nad sebou horúce slzy.
— Dcéra… dcéra moja! — prihováral sa jej vladyka. — Búrka nám zobrala všetko, viac nám už
      vziať nemôže. Mám však nádej, že nad rozvalinami nášho blaha znovu vyjde krásna zora nášho
      uspokojenia. Počúvaj len, milá! Svätopluk horí k tebe nekonečnou láskou. Čoskoro bude sedieť
      na veľkomoravskom tróne, lebo darmo bude vzdorovať Mojmír nesmiernej sile nemeckého cisára. My
      tu máme zostať, kým sa Svätopluk vráti, aby ťa vyviedol na nitriansky trón a skrášlil tvoju
      hlavu korunou.
Vladyka to vravel s akousi detskou radosťou, akoby už ťažké skúšky, ktoré sa zhrnuli na
      jeho šediny, vytreli z pamäti všetky spomienky na minulé útrapy.
— Ó, večný bože, — volala Drahomíra vystrašená týmito hroznými slovami svojho otca. —
      Nebesá, nedajte mi zúfať. Nešťastný otec, teda načisto vyhasol v tvojich úbohých prsiach
      všetok vznešený cit pre povinnosť k vlasti a národu? Svätoplukovou láskou ku mne musím z hĺbky
      duše opovrhovať, lebo nepoznám na svete nič mizernejšie a úbohejšie. Otec, či si môžeš ctiť
      lásku, pre ktorú si tak hlboko klesol, pre ktorú je naša vlasť tak hlboko ranená, pre ktorú je
      náš kráľ do ťažkých nepokojov zapletený! Srdce neverné vlasti môže uchovávať v sebe iba
      pekelný oheň, ale lásky nie je schopné, nie je schopné toho plameňa božského v ľudskej duši,
      ktorý poháňa človeka k vznešeným skutkom. Teda Svätopluk sa obracia na nemeckého cisára proti
      mojej vlasti? Och, chytá ma hrôza! — A tu Drahomíru prešiel mráz a tvár jej zbledla.
— Dcéra! Nebodaj hlbšie do otcovho srdca vražedný meč! Moja láska k tebe nemá konca! A ty
      ma tak nemilosrdne mučíš!
Vladyku naozaj prenikli reči jeho dcéry a tieto slová vyslovil citom najbolestnejším.
      Drahomíra však rýchlo odpovedala:
— Otec môj, nedaj sa zvádzať touto otcovskou láskou od povinností k vlasti. Nech ti je
      vlasť drahšia než dcéra.
— Ale ty… milá dcéra, môžeš ešte sedieť na tróne, a potom zahojíš všetky rany vlasti,
      ktoré sme jej spôsobili. Potom, potom, milá dcéra, v tie dni budúcej slávy, zabudni na tieto
      hrôzy a zmývaj za celý čas života otcovu a mužovu vinu skutkami pre dobro vlasti.
— Nechcem ja trón, ktorý by sa triasol podo mnou, lebo by na ňom sedelo dievča, ktorej
      duša by trpela súd za zradu spáchanú na vlasti. Aký by to bol osoh z mojich skutkov, ktorý by
      pochádzal z duše trápenej zradou. Dobré skutky musia spočívať na dobrom základe. Dobrý skutok
      nezmyje večný hriech.
— Kam sa teda podeješ? — pýtal sa jej otec. — Kam sa podeješ v tomto búrlivom vlnobití?
— Otec, poďme preč odtiaľto, — vravela Drahomíra, — poďme obidvaja pred tvár dobrotivého
      Mojmíra, skloňme sa pred ním a on ti odpustí tvoj poklesok a dá nám miesto v svojej ríši. Ja
      ťa budem živiť mozoľami svojich rúk, vycedím poslednú kvapku krvi za teba, celá sa pre teba
      obetujem. Nie, obaja sa obetujeme vlasti: ty budeš posmeľovať, prebúdzať vlasteneckou piesňou
      srdcia junákov i bojovníkov, ja budem hojiť rany hrdinov krvácajúcich za vlasť. Odíďme, otec,
      z týchto neslovanských krajov preč, preč poďme na výšiny vlasti našej slovanskej! Zaleťme do
      tieňov domácich líp a topoľov, k nitrianskym hájom a lúkam, pod mocný štít víťazného Mojmíra.
Prúd jej reči sa nechcel zastaviť, až vladyka dojatý ich hĺbkou udrel sa dlaňami po čele a
      úpenlivo horekoval:
— Vladyka… Vladyka velehradský, aká búrka sa ešte strhne nad tvojimi šedinami? Teraz máš
      padať na kolená… na kolenách sa máš dívať, ako rútia do divých rozvalín krásne svety tvojich
      nádejí!
— Lepšie je, otec môj, — posilňovala ho Drahomíra, — skloniť sa na kolená pred otcom
      vlasti, voči ktorému si sa prehrešil a ktorý dvíha kľačiacich; lepšie to bude aj pre teba, ako
      zapletať sa do nových krážov so zradcami vlasti, ktorí padajúcich vrhajú ešte do väčšej
      priepasti biedy a sami hľadajú na ich rozvalinách svoje povýšenie. Otec, poponáhľajme sa, kým
      nás nezájde horšia hodina.
— Dcéra, dieťa… dieťa otca nešťastného, na akú ma to navádzaš potupu? Och, ja biedny,
      zlomený, zničený starec!
— Tak teda, — ozvala sa po chvíli Drahomíra celá v slzách, — tak teda aspoň mňa, otec,
      odprevaď pod domáce topole, do tône hrobov hrdinov, čo padli za vlasť, do náruče vlasti mojej
      a tam prekoľ túto slabú hruď svojej neposlušnej dcéry! Nech skonám ako neposlušná dcéra v lone
      vlasti, ktorej som verná a hlasu ktorej som poslušná zostala. Väčšiu silu treba na prekonanie
      tohto obrovského rozporu medzi svätou vlasťou a milovaným otcom, než je sila slabého dievčaťa.
      Zaveď ma, zaveď do mojej vlasti, lebo iba tam, lúčiac sa s tebou, rozlúčim sa pri prameňoch
      hojných aj so svetom a týmto životom mrúcim od smädu.
— Utíš sa, dcéra moja! — prehovoril po dlhom zamyslení vladyka. — Som uzmierený so svojím
      srdcom, do ktorého si ronila slzy svojej obete. Pôjdem s tebou, kamkoľvek ma zavedieš. Zbohom,
      chudobná chyžka, ty krátke útočisko nešťastného, s dlhotrvajúcim nešťastím bojujúceho starca!
Drahomíra bozkávala svojho otca. — Ak si sa ty zmieril so svojím srdcom, tak sa aj nebo
      zmierilo s nami. Otec môj, v tomto kalichu duševného života pení sa pre smrteľníkov nekonečná
      blaženosť. Nuž priložme aj my pery svoje k tomuto požehnanému kalichu, ovlažme ich v nápoji
      nebeskej lásky a opusťme chyžu v zemi neslovanskej.
[
29
]
Po tváři se mu slzy rojí…
— Karel Hynek Mácha, Máj (1836)

--- KAPITOLA 13 ---

13
Nikdy vo dne nezrieť Svätoboja,
než keď v tichej noci mesiac svieti,
nad riekou ho viedieť pod krížom,
pod kamenným krížom, povýš Nitry.
K. Kuzmány
[
30
]
Od tých čias, čo Svätoboj pomohol Mojmírovi utíšiť hrozné nepokoje, čakalo Mojmíra ešte
      veľa práce a námahy. Lebo musel bojovať hneď s Maďarmi, ktorí dorážali na jeho ríšu, hneď sa
      zas musel stretnúť v sečiach s Nemcami, keď chcel svoje kráľovstvo znova upevniť a zachrániť.
      Svätoboj žil na Zobore. Tichý večer počúval jeho hlboké vzdychy a vrúcne modlitby, mesiac
      naňho svietil pod krížom; úžľabiny a návršia odrážali jeho nábožné spevy. Konečne umĺkol divý
      hurhaj vojen, zastavili sa prúdy veľkých krviprelievaní a Ríša veľkomoravská, hoci utrpela
      veľa rán a bolestí, stála mocná ako hrad na nepremožiteľných vrchoch a skalách.
Ale pokoj Mojmírovej duše bol narušený od tých čias, čo sa vrátil z Čiech a Rakúska a
      nenašiel Drahomíru na svojom hrade. Hoci nemal v úmysle zrušiť prísahu, ktorú zložil
      Svätoplukovi, predsa však jeho srdcu chýbalo svetlo, čo by doplnilo čašu jeho spokojnosti.
      Svoje tiché žiale si chodieval upokojovať k Svätobojovi na Zobor; lebo celú svoju spokojnosť
      nachádzal v jeho slovách a rozjímaniach. Svätoboj chápal život v tom božskom zmysle, ktorým
      Najvyšší spravuje svet alebo skôr z toho hľadiska, že boh prejavuje svoju vôľu bez ohľadu na
      žiadosti, náruživosti a ľudské vášne.
Istého večera bol Mojmír opäť u Svätoboja a žalostil. Musíme však poznamenať, že Mojmír
      zanechal Drahomíru na svojom hrade u svojich pokrvných priateliek; ale ona sa znovu ukryla do
      vojenského šatu a bojovala v blízkosti, často po jeho boku v nebezpečných sečiach.
— Nemôžem veriť, že by ona nebola bývala tým strážnym anjelom, čo bdel a bojoval po mojom
      boku na rakúskych poliach! — hovoril bratovi Mojmír.
— Vari si nerozoznal dievčenskú tvár? — spýtal sa Svätoboj.
— Kryla ju oceľová prilbica, — odpovedal tento, — ale ten jasný hlas, to žiarivé oko… to…
      ach, to patrilo jej! Že som netušil to blízke srdce. Bol som omámený neslýchanou hrdinskosťou,
      ktorá bola hodna najslávnejšieho junáka. — Po kratučkej prestávke rozprával ďalej: — Moje
      vojsko ležalo v pohostinnej, vernej Hanej. V Čechách nebolo veľa práce. Slabí Bořivojovci
      prišli práve z nemeckých kvasov a hostín, a u svojho ľudu nenašli veľa dôvery. No a pomoc,
      ktorú si doviedli z Nemecka, bola by lepšie pomáhala jesť a piť než bojovať. Bořivojových
      bojovníkov tu nebolo, ale víťazstvo nebolo ľahké. Zviedli sme krutú bitku, moji aj Nemci
      padali, akoby ich kosou smrti zrážal, aj mňa už zovrelo nemecké vojsko. Tu som zočil
      hrdinského junáka. Z ľavej ruky mu tiekla krv, pravou mužne bil nepriateľov a dral sa dopredu
      ako lev. Prikázal som obviazať mu ľavú ruku mojím hodvábnym pásom, vzchopiac sa, povzbudil som
      slovanských bojovníkov a odrazili sme nepriateľskú moc. Ale boj dostal nový obrat. Keď sa moji
      pustili za utekajúcimi Nemcami, vyrútili sa na moje oddelenie nové Arnulfove vojská a mňa aj s
      hlavnou koruhvou už uchvacoval ich prúd. Okolo mňa padali kone aj jazdci, už i môj kôň slabol.
      V tejto chvíli môjho najväčšieho nebezpečenstva začul som ten hlas a videl som, ako hrdinský
      junák mečom zráža nemeckého vodcu, ktorý padá s odlomenou polovicou meča v prsiach. Vyskočil
      som na koňa, ktorý zostal bez pána, vzal som meč najbližšiemu umierajúcemu bojovníkovi, môj
      som podal hrdinskému obrancovi so slovami, aby prišiel s ním ku mne vymeniť si ho. A tak sme
      zasa statočne zahnali nepriateľa z poľa. No len čo sme sa začali vracať, tu nová búrka.
      Velehradský vladyka sa vyrútil s odpadlíckou zberbou na moje vojsko a tu na rakúskom pomedzí
      sa zasa strhla nová bitka, ktorá ma najviac stála. Lebo čo osožia môjmu srdcu všetky
      víťazstvá, ktoré som dosiahol nad vladykom, keď tam musela padnúť Drahomíra! Junáka, hlas
      ktorého som až potom počul v ušiach, v mojom vojsku viac nebolo. Že som tak netušil to blízke
      srdce! Že som neprenikol oceľovou prilbicou, aby som mohol zachrániť šľachetnú dušu!
— Nehorekuj, — utešoval ho Svätoboj, — v búrkach, v ktorých sú ľudia v službe božských
      cieľov, jednotlivci trpia a padajú. A musia padať, ak má zrieť božské semä uprostred národov:
      my sme iba nástroje vôle božej. Človek nezvíťazí v búrlivom víre života, on len pomáha víťaziť
      božím cieľom. Ak vykonal, čo mohol a čo mal uložené, jedno je, ako zíde z javiska sveta. Raduj
      sa, Mojmír, lebo ak by bola bývala tým junákom Drahomíra, nič tým nestratila. Jej čin bude
      duchovným pokrmom pre šľachetné dcéry Moravy, bude ukájať a sýtiť ich duše a v ich srdciach
      vzbudzovať veľký cit lásky k vlasti. I vzdialená budúcnosť v slovanských kmeňoch splodí dcéry,
      ktoré Drahomírine vlastenecké cnosti podnietia na národnospasiteľské činy. Brat môj, teba boh
      zachoval v týchto víchriciach ako jasný dôkaz, že máš ešte prinášať ovocie národu nášmu. Len
      vydrž v búrkach týchto, aby si sa nie ty premohol, ale vôľa večného boha.
A práve keď chcel Mojmír pokračovať v rozhovore a ubezpečiť brata, že nijaká pohroma
      nezvráti silu ducha a jeho vôle, nový výjav priviedol bratov do úžasu a radosti.
Z blízkej húštiny vystupovala Drahomíra, vedúc trasúceho sa otca pred kráľovských bratov.
      Obidvaja boli oblečení prosto. Velehradský vladyka tu stál ako opustená lipa; zahalený bol v
      dlhom plášti, šediny mu splývali na plecia a tvár mu bledla od žalosti a strachu. Nepriaznivý
      osud vryl do nej stopy smútku a beznádeje. Drahomíra však bola anjelom a dušou celého tohto
      dojímavého výjavu. Voľné šaty, v páse stiahnuté, splývali až po samu zem v bohatých záhyboch a
      dodávali jej štíhlej postave príťažlivosť a dôstojnosť. Gaštanové vlasy sa vlnili po
      pofukovaní tichého vetríka po alabastrovom krku a po pleciach, kým havranie oko horelo túžbou
      a žiarilo nebeskou nádejou.
Keď teraz Drahomíra predstúpila pred Mojmíra, začala takto hovoriť:
— Minuli sa časy, keď som tu hľadala a našla príchyľu a vypočuli ma, stojím pred tebou ako
      zradkyňa otca i zradcov mojej vlasti. Ale medzi tamtú a terajšiu chvíľu natisli sa búrky,
      ktoré vyvrátili veľa kvetov ľudskej blaženosti. Po týchto divých búrkach znova prichádzam na
      tieto sväté miesta, aby som hľadala milosť. A hľadám milosť pre môjho otca zlomeného zradou a
      búrkami.
Vladyka tu stál v slzách, očakával milosť aj odsúdenie. Mojmírom prenikalo každé slovo,
      ktoré plynulo z Drahomíriných pier a pohľad na ňu ho dojal v jeho najtajnejších vnútorných
      záhyboch.
— Milosť, kráľ môj! — zvolal napokon vladyka zo zovretých pŕs. Ostatné slová sa utápali vo
      vlnách jeho rozbúrených pŕs.
— Prestaň prosiť! — napomínal ho Mojmír, — a modlime sa: ako aj my odpúšťame vinníkom
      našim. Prázdnotu, ktorá tak často navštevuje ľudské srdcia a ktorá sa raz vkradla aj do tvojho
      srdca, vypĺňa ti dcéra. Vládni znovu na mojich hradoch a vyber si miesto v mojej ríši, ktoré
      uznáš za najpríhodnejšie na to, aby si vyplnil, čo si v nešťastnej a strašnej chvíli zanedbal.
      A ja všetko naveky zabudnem, len nie na povinnosť, ktorá ma viaže k tvojej dcére.
— Och, — ozvala sa teraz Drahomíra, — po takých útrapách dožila som sa útechy neskalenej
      bôľom! Otec nebeský, buď pochválený a slávený naveky! V teba som dúfala, na teba som sa
      spoliehala v ťažkých bojoch môjho srdca, a ty si ma vyslyšal! Buď ti večná sláva na
      výsostiach!
Svätoboj stíchol a Mojmír sa neodvážil prehovoriť. Lebo kde anjeli boha velebia, tam
      stíchol jazyk pozemšťana.
Potom nastalo sväté ticho. Oči všetkých sa obrátili k nebu. Ich duše sa modlili k bohu,
      ktorý ich takými čudnými cestami, cez toľké búrky a víchrice priviedol ku kalichu blaženosti.
Po dlhej prestávke vzala Drahomíra od otca meč a podávajúc ho Mojmírovi, povedala:
— Tu máš svoj meč, najjasnejší kráľ, čo si mi dal ako bojovníkovi na rakúskom poli. Tvoja
      štedrá kráľovská milosť ju vymenila za vyššiu cenu, než sa môže ceniť moja zásluha. Nech tento
      tvoj verný sprievodca porazí zvyšky nepriateľov našej vlasti, oslní víťazoslávou tvoj trón a
      ochráni Veľkú Moravu.
Nasledujúceho dňa boli nábožné slávnosti v nitrianskych chrámoch. „Hospodine, pomiluj ny!“
      znelo z úst pobožného slovenského ľudu. A Nitra si s obdivom rozprávala povesti o udalostiach
      posledných dní.
[
30
]
Nikdy vo dne nezrieť Svätoboja…
— Nikda ve dne nezřet Svatoboje… Karol Kuzmány, Skazka o Svätobojovi (Spisy K. Kuzmányho I., Verše. Martin 1922)

--- KAPITOLA 14 ---

14
Ni Rastislavov, Svätoplukov mená
nepohnú viac srdce odcudzené!
Osudové Nitry
Hoci Svätopluk prišiel s Aribom do Rezna, ich nádeje sa aj tu zmenšili. Arnulf odišiel do
      Vlach, aby si tam svoje panovanie utvrdil, Lamberta, svojho odporcu, pokoril a očistom uzavrel
      svoje priateľstvo s Berangerom. Ale keď sa potom vrátil, jeho telo bolo poznačené nespútanými
      rozkošami, čoskoro skončil svoj život otrávený bujnosťami.
Ale Arnulfova politika, ktorou chcel zničiť Ríšu veľkomoravskú, našla vždy v Nemecku
      horlivých nasledovníkov. Tak sa Svätoplukovi cez Aribu podarilo aj Ľudovíta IV. nakloniť na
      výpravu proti Mojmírovi.
[
31
]
Maďari číhajú už oddávna na jeho kráľovstvo, o ktoré sa ich sila už toľkokrát
      zničila, teraz veľmi ochotne požičali svoje vražedné ruky na toto dielo.
A tak roku 907 obliehali Bratislavu nad Dunajom, ako najvýznamnejšie miesto po Nitre, z
      troch strán. Od východu ležali maďarské čárdy rozložené v dlhých táboroch, západnú stranu
      obľahli Ľudovítove pluky a od severnej strany ležala na kopcoch zradná zberba moravského a
      slovenského ľudu, ktorú riadil a spravoval Svätopluk a Aribo.
Povesť o hroznom obliehaní Bratislavy došla až do Nitry. Mojmírovi bojovníci potrebovali
      iba signál. Všetko bolo na nohách. Vojenská trúba sa rozliehala po horách a po dolinách a
      čoskoro Nitru obkolesili hrdinské vojská, ktoré už nedočkavo čakali na posledný rozkaz na
      pochod.
Mojmír sedel už hodinu s Drahomírou v tichej komnate. Vrúcne sa zhovárali o blahu národa,
      o budúcnosti, ktorá čaká ich aj Veľkú Moravu. Hovorili veľa, ale na oboch tvárach bolo badať,
      že si majú ešte dačo povedať, ale obidvaja sa báli vysloviť tajnosť, čo im zvierala srdcia.
      Mojmírov osedlaný kôň už hrabal kopytom pod oblokom a vojsko hučalo: „Do boja, do boja!“
      Mojmír sa nahol k Drahomíre a pošepkal jej tajomstvo ukryté vo svojom srdci a uľavilo sa mu,
      Drahomíra pošepkala Mojmírovi svoje tajomstvo — a vzdychla k nebesám vrúcnu modlitbu. So
      sľubmi, čo predtým dali bohu, sa navzájom zdôverili, sľubmi, ktoré sa báli vysloviť, a keď ich
      vyslovili, nadobudli silu — a rozlúčili sa. Mojmír vyskočil na bujného koňa a na čele svojej
      výpravy cválal nitrianskymi ulicami.
Bratislava však už bola dejiskom vojny. Práve keď sa od západnej strany statočne bránili
      proti Nemcom, a Vedricu nijakým spôsobom nemohli dobyť, od východu prerazili do mesta Maďari.
      Títo sa ale domnievali, že kráľovstvo je už ich, závideli Nemcom podiel, preto keď zaplavili
      Bratislavu, hnali sa na Nemcov. V krátkom boji sa im aj takmer podarilo Nemcov rozdrviť: sám
      Ľudovít VI. len čo si zachránil holý život.
Ale vo víťaznom hurhaji prepadla aj Maďarov nešťastná hodina. Práve keď sa hnali na
      Nemcov, prepadli ich Mojmírove vojská. Ich šiatre padli za obeť ohňu a zmätok, ktorý prenikol
      do ich čárd, pomáhal Slovákom. Za niekoľko hodín Bratislavu očistili od Maďarov.
No až teraz prišla rozhodujúca bitka. Maďari sa pozbierali do radov a Mojmír zorganizoval
      slovenské pluky. Malo dôjsť k poslednej skúške národov. Strašný boj sa začal na bratislavských
      poliach roku 907
[
32
]
v mesiaci auguste. Obe strany bojovali tri dni preukrutne a obe strany sa
      pokladajú za víťazov. Na jeden deň a noc boj prerušili a piateho augusta sa začala nová bitka.
      Mojmír posilňuje vojská do nového boja.
Ale tu sa Maďarom prihrnula nečakaná pomoc. Aribo so Svätoplukom udierajú zozadu na
      Mojmírovo vojsko. Ale aj Mojmírovi prichádza pomoc z Nitry a tá sa ženie do útoku na Maďarov.
      Medzi poverčivými čárdami vzniká povesť, že na strane Slovákov bojuje bohyňa. Bola to
      Drahomíra so Svätobojom. Sedela na bielom koni, parádna prilbica s perím chránila jej hlavu,
      biely závoj prehodený cez plecia povieval vo vetre, ligotavý meč sa jej blýskal nad hlavou a
      celý jej zjav zvestoval nadzemskú bytosť. Jej vojsko sa hnalo s víťaznými výkrikmi za svojou
      vojvodkyňou. Pustovník Svätoboj znovu mal meč v ruke a po boku Drahomíry dral sa na pomoc
      Mojmírovi. Šťastlivo sa k nemu presekali, a keď mu urobili miesto, dali mu aj s jeho
      bojovníkmi cúvnuť a potom ho zastúpili. A tak sa začal nový boj. Svätoplukovi a Svätobojovi
      vojaci zúfalo bojovali proti sebe. Drahomíra sa prerážala k Aribovi a Svätoplukovi.
— Zradcovia! — volala, keď sa k nim celkom priblížila, — ak máte odvahu na boj, poďte
      zápasiť so slabou devou! Nech týmto mečom zrazím vaše zradné hlavy!
Svätopluk až teraz videl, proti akému mocnému anjelovi bojuje a cítil peklo vo svojom
      srdci, ktoré v ňom podnietil Aribo: — Diabol! zúfalo skríkol na Ariba, — čo si ma vyzval do
      boja proti tomuto anjelovi? Ale teraz mi pomáhaj, ty pekelná moc!
A tu sa rozohnal svojím mečom proti Aribovi, ktorého hlava sa mu odrazu skotúľala a aj
      ostatné telo spadlo z koňa za ňou.
— Teraz som sa oslobodil od diabla, anjel, prisahám ti lásku, — odhodiac krvavý meč, s
      roztvorenou náručou hnal sa k Drahomíre. Ale Drahomíra sa ukryla za meč a povedala
— Ustúp, zradca vlasti, ak nechceš, aby tvoja hlava padla pod týmto mečom. Ustúp, nehodný
      syn veľkého Svätopluka, nehodný brat vznešeného Mojmíra.
— Vznešeného Mojmíra! — zopakoval jej slová Svätopluk a všetka krv sa mu nahrnula do
      tváre. — Ten vznešený Mojmír ma teda priviedol na túto cestu? Och, ja lotor a vrah, teda
      predsa bol Aribo mojím priateľom… a ja som ho zavraždil! Ten vedel, čím je Mojmír. Drahomíra,
      vravíš, že Mojmír je vznešený? Ale vznešený Mojmír, kde je tvoja prísaha? Hrom a peklo…
      nesmieš ju mať!
A zrazu schytil svoju kušu, vystrelil otrávenú strelu do Drahomíry. Strela sa jej zabodla
      do boka…
Svätoboj, ktorý odišiel za utekajúcou zberbou, vracal sa k smrteľnému výjavu. Mojmír,
      ktorý ostal do poslednej chvíle na bojisku, kde jeho dobodaní bojovníci s rozlámanými mečmi a
      oštepmi našli svoje hroby, teraz sa s krvácajúcimi ranami ponáhľa, aby sa na konci svojho
      života a Veľkomoravskej ríše ešte rozlúčil s Drahomírou.
— Posledná chvíľa, a my sa ešte stretávame, vznešený, ale posledný kráľ veľkomoravský! —
      hovorila mu Drahomíra. — Pozri na túto strelu v mojom boku, nevytrhnem ju prv, kým svojmu a
      tvojmu vrahovi, aj vrahovi celej ríše nevrazím do svedomia bodavý osteň, ktorý mu tu pripraví
      pekelné skonanie a večné zatratenie na súde večnosti. — Potom sa obrátila k rozzúrenému
      Svätoplukovi a povedala už slabým hlasom: — Vedz, náruživý človek, že vznešený Mojmír nezrušil
      prísahu, ktorú ti dal. Tu tento krížik a základy kláštora v Nitre, nech sú ti svedectvom, že
      zasvätiac sa vlasti, nechcela som upadnúť do podozrenia, že som tak konala z márnych
      náruživostí, a preto som zložila sľub bohu, že ak prežijem tieto búrky, posledné dni života
      dokonám v kláštore. O tomto mojom sľube dozvedel sa pred svojím odchodom iba Mojmír, potom som
      sa ja dozvedela od neho, aká mu je svätá prísaha, ktorú ti dal. Život môj vyhasína, ale ešte
      teraz spasením svojím, ktoré očakávam, som ti ochotná, Svätopluk, potvrdiť pravdivosť.
Odvrátila od neho tvár, ľútostivo pozrela na Mojmíra; keď zbadala, že aj on klesá od
      množstva rán, obrátila svoj hlas k nemu:
— Aj ty teda, vznešený kráľ veľkomoravský, zanechávaš tento svet? Och, zachovaj sa… nie…
      poď, poď do toho kráľovstva nesvornosťami nerozvráteného, kde jeden duch vládne naveky! Dobrú…
      dobrú noc. Svätoboj… ty zostávaš a modli sa za nešťastnú vlasť… — a keď vytrhla z poslednej
      sily jedovatú strelu zo svojho boku, skonala.
Ako Mojmír strácal krv, jeho oči vyhasínali.
— Svätoboj, dobre sa maj, aj moja hodina odbila. Ujdi aspoň ty, prv než sa zasa vzchopia
      naši nepriatelia, a zostaň živým svedkom pádu veľkej slovanskej ríše. Och, ľud môj slovenský,
      opustený, čaká ťa temná a strašná budúcnosť! — Ako vyslovil Mojmír tieto slová, skonal vo
      Svätobojovom náručí.
Svätopluk bol toho všetkého svedkom a smrť týchto vznešených kričala naňho. Ako tak stál v
      hrôze nad ľudskými mŕtvolami a rozvalinami ríše svojho otca, nenašiel iný spôsob, ktorým by
      mohol zvrhnúť bremeno, čo ho tlačilo, ako spáchať samovraždu. Ale ani na to nemal síl.
      Pomiatol sa a kričal strašným hlasom. Zdalo sa, že bratova krv naňho strieka, videl tisíce
      postáv vstávať z mŕtvych a behať za sebou, počul veľkomoravské kráľovstvo, ako nad ním
      vyslovuje kliatbu, utekal pred Drahomírou, lebo sa mu zdalo, že ho prenasleduje s horiacim
      mečom, stretával sa s Aribom, čím väčšmi sa mu vyhýbal. Hrozná a strašná bola jeho smrť.
Po bitke na bratislavských poliach roku 907 rozpŕchli sa zvyšky Slovákov do tatranských
      hôr a vrchov ako stádo bez pastiera. Svätoboj prečkal veľký pád Ríše veľkomoravskej a odobral
      sa na Zobor, kde strávil posledné dni svojho života.
[
31
]
Tak sa Svätoplukovi cez Ariba podarilo aj Ľudovíta IV. nakloniť na výpravu
            proti Mojmírovi…
— nemecký cisár Arnulf bol na strane Svätopluka II. v boji
          proti jeho staršiemu bratovi Mojmírovi II.
[
32
]
Strašný boj sa začal na bratislavských poliach roku 907
— podľa
          niektorých novších výskumov bola táto bitka v júli 906; maďarské kmene vyhrali nad
          bavorskou šľachtou, o Veľkomoravskej ríši z tých čias už niet záznamov