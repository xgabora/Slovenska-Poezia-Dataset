--- KAPITOLA 1 ---

Sen Babylonov
[
1
]
[
2
]
Ticho, že čuť, jak rastie tráva,
že čuť podzemných duchov ston:
a zo sna divo sa strháva
rozkošou spitý Babylon:
[
3
]
„Zrada, zrada! prchnú otroci!
pod základmi veže — zrada!
Múr praští — rata, sem k pomoci!
na hlavu moju mi padá! —
Kto Boha môjho vež rúca mi?
Kto ľudu smie jazyky miesť?
Kto brať mne moc nad národami?
Kto brániť mi v nebo sa vzniesť? —
Lapajte ich! tri duše zo mňa
prchli — v hrudi tak prázdno mi!
Veže, oblohy tiaž ohromná
prsia moje mi prelomí! —
Zrovnali rumy mojej dumy.
Nado mnou nový stojí dóm;
troch v ňom jazykov hymna šumí —
a ja — môj Bože — kdeže som!?“
Tak zo sna hriechov svých šamotí,
tak zubami škripoce on,
tak v úzkostiach smrti sa potí
rozkošou spitý Babylon.
* * *
Čo vy na to, moji hadači?
„Pane, pane, to divný sen!
Božstvu dielo pýchy s’ nepáči:
to blízkej smrti tvojej tieň!“ —
Preč, lhári! — V nebo stavať hore!
Vprostriedku hviezd má stáť môj trón!
Nech svet pod pätou mi v pokore
páli tymiany svých poklôn! —
Tak zlorečí, zúri bez seba
pýchou nadutý tyran ten;
no skôr, než veža došla neba —
skutkom stal sa osudný sen.
R. 1879
[
1
]
Poznámka Zlatého fondu: Báseň sa v Súbornom diele nachádza v časti Spevy 2.
[
2
]
V obsahu Sobraných spevov 1873 datovaná 1878 (v tomto rukopise textu niet), v  Sobraných spevoch 1879 tak isto rok vzniku 1878. Tam je i rukopisný text, zhodný s prvým uverejnením v Orle X, 1879, str. 103, 30. apríla. Názov Sen Babylona. V Spevoch datuje Botto rokom 1879.
[
3
]
Babylon
— hlavné mesto veľkej ríše babylonskej, jedno z najstarších a najväčších starovekých miest na svete s nádhernými stavbami; v básni jeho meno personifikácia pýchy. Babylonská ríša rozprestierala sa medzi riekami Eufrat a Tigris.