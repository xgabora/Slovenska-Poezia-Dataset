--- KAPITOLA 1 ---

Osoby
PANI MRÁZIKOVÁ.
LINKA, jej dcéra.
PANI REHÁKOVÁ, jej švagriná.
JULKA, jej dcéra.
MILAN ROZKOŠNÝ.
TERKA, slúžka pani Mrázikovej.
Dej za našich časov.
(Izba u pani Mrázikovej. V prostriedku, na pravo a na ľavo dvere).

--- KAPITOLA 2 ---

Výstup 1.
Mráziková a Reháková (vnídu z pravej strany).
MRÁZIKOVÁ: Veru ma veľmi teší, pani švagriná, že zase máme šťastie; prosím nech sa páči
         sadnúť.
REHÁKOVÁ
(napráva si pred zrkadlom čepiec):
Ďakujem, ďakujem. Bola
         som tu nedávno; veď znáte, že okrem vás veľmi zriedka chodím kde inde. — Ale kdeže sú naše
         dievčatá?
MRÁZIKOVÁ: Sú v hosťovskej, netreba sa nám o ne strachovať.
REHÁKOVÁ: Strachovať? Čo vám napadá? Tu pravda, že nie; ale inde by som sa veru bála o
         ne.
MRÁZIKOVÁ: Veru áno, veru áno, máte pravdu; ten svet je čím diaľ tým horší. Za
naších
časov —
REHÁKOVÁ: Chcete povedať za
vaších
časov, pani švagriná, lebo mne
         bude ešte len tridsaťšesť —
MRÁZIKOVÁ: Hahaha! Áno, máte pravdu, za mojích časov boly dievčatá celkom inakšie — také
         nevinné —
REHÁKOVÁ
(zlostne):
Ako húsatká, pravda?
MRÁZIKOVÁ: Trebárs ako húsatká. Ale potom pozdejšie dievčatá nestály nič; pani švagriná
         by vedela o tom asnáď všeličo rozprávať.
REHÁKOVÁ
(zlostne):
Ako ja viem, povstalo to len v pozdejších
         časoch.
MRÁZIKOVÁ
(usmieva sa):
No, jestli sa vám páči, povedzme radšej, že
         to povstalo len teraz.
REHÁKOVÁ
(stranou):
Na nevystátie ženská!
(Nahlas.)
Áno; a práve pre tú príčinu nedovoľujem Julke žiadnych
         kamarátok, lebo tie môžu dievča veľmi ľahko pokaziť.
MRÁZIKOVÁ: V tom ohľade som aj ja taká prísna na Karolinku. Bože môj, ja to znám — oh,
         tie kamarátky! Vaša Julka je jediné dievča, s ktorým smie obcovať.
REHÁKOVÁ: Ach, tie terajšie dievčatá — pani švagriná, človeku vlasy dupkom stávajú!
(s dôrazom)
to jest, ak nemá falošné —
MRÁZIKOVÁ
(odvráti sa zlostne)
.
REHÁKOVÁ: — keď počuje a vidí, čo tie dievčatá teraz vystrájajú! Bože môj, keď si tak
         pomyslím, nám punčochy ani nevychodily z rúk.
MRÁZIKOVÁ: No, terajšie dievčatá sa tiež chytajú punčôch, lenže takých, v ktorých je
         mužský.
REHÁKOVÁ: Tak, tak, a pliesť nevedia.
MRÁZIKOVÁ: Leda siete, do ktorých by chytaly chlapov. Sotva podrastú, už berú romány do
         ruky, a aké romány — Pán Boh s nami! Hanba, že také veci smejú tlačiť!
REHÁKOVÁ: Pravdu máte. A aké to má následky! Dievča sa rozpáli, túži po spoločnostiach,
         zábavách a vôbec po veciach, o ktorých by ani vedeť nemalo; potom príde tá láska —
MRÁZIKOVÁ: Tu sme pri tom opravdovom. Bože! Ešte sú len detmi, a už obzerajú sa po
         mužských; píšu lístočky, a čo je najhoršieho pritom, študentíkom a iným podobným
         lachtikárom, ktorí ešte nie sú ničím — no, to by Karolinka so mnou pekne pochodila.
REHÁKOVÁ: Pravdu máte; celé mužské pohlavie dá sa rozdeliť na dve triedy: na deti alebo
         chlapcov, a na mužov. Mužom je ten, kto sa už oženiť môže, to už samé slovo ukazuje, a kto
         sa nemôže, je ne-muž.
MRÁZIKOVÁ: Ach, je to teraz bieda o tých mužov. Ale, keby všetky matky tak smýšľaly, ako
         ja, bolo by inak.
REHÁKOVÁ: Pani švagriná, ja to znám lepšie. Môj Jaroslav — no, že sa taký hodný šuhaj
         dievčatom páči, nie je žiaden div. — Ozaj, či nepozorujete, že sa teraz začína ponášať na
         mňa?
MRÁZIKOVÁ: Áno, veľmi; ale, pani švagriná, úprimne rečeno, váš Jaroslav nie je pekný, vy
         pozeráte naň priveľmi predpojatým okom.
REHÁKOVÁ
(ostro):
A keby sa ponášal na otcovu rodinu, vyzeral by
         ešte špatnejším. Teda, aby som dohovorila — ten rozpráva veci, žeby som ani neuverila, keby
         to dakto inší a nie môj syn hovoril. — Pani švagriná, ale prečo mesto len ustrojilo tú
         zatracenú promenádu, tam sa vám mládež iba pekne pohodlne tajne schádza. Pán Boh s nami!
MRÁZIKOVÁ: A zlé preč!
REHÁKOVÁ: O, Bože! je to pokazený svet! Môj Jaroslav by vedel o tom celé knihy popísať.
MRÁZIKOVÁ: Keby Jaroslav bol mojim synom, ja by mu to nedovolila.
REHÁKOVÁ: Eh čože chlapec, ten to môže robiť; prináleží to k študentskému životu.
MRÁZIKOVÁ: Všetko jedno; pri mojich deťoch by som to netrpela. Moja Linka ku príkladu je
         v tomto ohľade taká nevinná, ako novorodzeniatko.
REHÁKOVÁ: Ah, čo sa dievčat dotýče, je to celkom niečo inšieho; dievčatá sú ako biele
         rukavičky; len jeden jediný raz ich oblečieme a už to poznať na nich, a čím ďalej ich
         nosíme, tým horšie pre ne. Je pravda, že sa dajú i očistiť, ako tieto, čo mám práve na
         rukách; podívajte sa, pani švagriná, a sú zase
takmer
ako nové.
MRÁZIKOVÁ: Ale to na nich predsa len poznať!
REHÁKOVÁ: Áno, áno, poznať to hneď, a preto sa má s dievčaty zachádzať celkom inak.
         Neverím, žeby moja Julka znala také veci čo len z počutia.
MRÁZIKOVÁ: Moja dcéra rozprávala sa s mužským vždycky len v mojej prítomnosti.
REHÁKOVÁ: A moja Julka nechce ani počuť o mužských; vo svojej nevinnosti ani pochopiť
         nemôže, ako dievča môže sa zaľúbiť do cudzého človeka.
MRÁZIKOVÁ: Dostaveníčko s mužským bez môjho vedomia považovalo by moje dieťa za smrteľný
         hriech.
REHÁKOVÁ: A moja Julka, keď len počuje o tom hovoriť, už sa prežehnáva.
MRÁZIKOVÁ: A čo ešte písať dáke lístočky! Nech sa len opováži dáky finfilista to urobiť,
         letel by taký lístok neotvorený do ohňa. Keby sa jej o tom len prisnilo, kto vie, čiby to
         dieťa nešlo hneď a hneď k spovedi.
REHÁKOVÁ: Mojej Julke sa o takých veciach ani neprisnije.
MRÁZIKOVÁ: Okrem svojich úloh nepíše Linka nič inšieho, len každý pondelok popis
         čierneho prádla.
REHÁKOVÁ: A Julka nemá ani pochopu o tom, ako sa taký lístok píše, a keby sa asnaď
         nejaký dotieravec samovoľne opovážil, som presvedčená, žeby taký lístok oddala mne.

--- KAPITOLA 3 ---

Výstup 2.
Mráziková, Reháková, Terka.
TERKA
(vbehne s lístkom v ruke):
Slečna Linka! slečinka, kdeže ste?
(Shliadnuc panie, zarazí sa a skryje lístok za chrbát.)
Bože môj!
MRÁZIKOVÁ: No, čože je? Vbehne ako divá! Čo chceš?
TERKA
(v rozpakoch):
Prosím za odpustenie, hľadám slečinku.
MRÁZIKOVÁ: A čo chceš so slečinkou?
TERKA: Chcela som jej povedať, že — že —
REHÁKOVÁ: Čože, si zrazu taká pomätená?
MRÁZIKOVÁ: Má takú obyčaj. Vletí do izby, a jestli tam najde niekoho cudzého, zľakne sa
         tak, že nevie ani slova prehovoriť.
REHÁKOVÁ: Ale mne sa zdá, že za chrbtom niečo ukrýva.
MRÁZIKOVÁ: Že niečo ukrýva? Čože by ukrývala?
(Hľadí na Terku, pre
            seba.)
Pre Boha, list!
TERKA
(v rastúcich rozpakoch):
Tak? Nie, nemám čo skrývať.
(Strčí list za chrbtom za pás a ukáže obydve ruky.)
REHÁKOVÁ: Mňa tak ľahko neoklame; ak to nemá v rukách, teda to skryla do šiat.
MRÁZIKOVÁ
(stranou):
Tá ho nesmie dostať do ruky.
(Nahlas.)
Mýlily ste sa, pani švagriná. Rada bych vedeť, čoby Terka
         skrývať mohla predo mnou?
(Prísne k Terke.)
Choď po svojej práci, a na
         druhý raz nevbehni do izby ako zdivená.
TERKA
(ustupuje chrbtom ku dverom)
.
REHÁKOVÁ: Ja sa málo kedy mýlim. Presvedčíme sa.
(Ide k Terke, obráti ju a
            najde list; radostne.)
No, či som sa mýlila?
MRÁZIKOVÁ
(stranou):
Prepadnem sa.
(Nahlas.)
Hm! naozaj — list — a pre mňa — áno, pani Mráziková.
(Chce list chytro do vrecka
            strčiť.)
REHÁKOVÁ
(zachytí list):
Pani švagriná, vy už, bohužiaľ, tratíte
         svoj dobrý zrak. — Ach nuž, keď človek stárne, nie je div. Mne sa zdá, že tu stojí:
         „Blahorodej
slečne
Mrázikovej.“ Chichichi!
MRÁZIKOVÁ
(s utajeným hnevom):
Ako? Naozaj — ale to nemôže byť pre
         moju dcéru.
REHÁKOVÁ: A pre koho iného? Chichichi!
MRÁZIKOVÁ: To je patrná mýlka.
REHÁKOVÁ: Adresa chlapskou rukou napísaná — to sa mojej Julke ešte nikdy neprihodilo.
         Chichichi!
MRÁZIKOVÁ: A Linke iste len po prvý raz. — Od koho máš ten list?
TERKA: Prišiel po pošte.
REHÁKOVÁ: Áno, z vidieka; je na ňom 5-krajciarová marka — podistým odpoveď na dáky
         predchádzajúci list — chichichi! Pani švagriná, to iste bude už dáka dlhšia známosť,
         chichichi!
MRÁZIKOVÁ
(stranou):
To je zlostná žena!
(Nahlas.)
Strach, ani vlastným očiam uveriť nemôžem; mojej dcére
         list od mužského!
TERKA
(pre seba):
Teraz len preč!
(Odíde.)
REHÁKOVÁ: Áno, to bude najlepšie — aj, aj, hľaďže, hľaď, ktoby si to bol pomyslel!
         Predtým ste ju tak vychvalovaly. Chichichi!
MRÁZIKOVÁ: Linka!

--- KAPITOLA 4 ---

Výstup 3.
Mráziková, Reháková, Linka a Julka (vbehnú veľmi veselo).
LINKA: Čo rozkážeš, mamička?
REHÁKOVÁ: Pekné veci vyšly na svetlo, slečinka!
MRÁZIKOVÁ: Dieťa, opovrhnem ťa, vydedím ťa!
REHÁKOVÁ: No, to by ste ju veľmi nepotrestaly, pani švagriná.
LINKA: Nerozumiem.
MRÁZIKOVÁ: Oh, veď ty hneď porozumieš, ty nepodarené dieťa! Od koho je tento list?
LINKA, JULKA
(ľaknú sa):
Bože môj!
REHÁKOVÁ: Prečože sa Linka ľaká! Čo? Chichichi!
JULKA
(tajne k Linke):
Pre Boha, nevyzraď ma!
LINKA: Tento list — hm — tento list?
REHÁKOVÁ: Poviete nám to, lebo nie?
LINKA: Tento list —
(hľadí naň)
hm, naozaj, neznám.
MRÁZIKOVÁ: Či som nepovedala?
REHÁKOVÁ: Môžeme sa ľahko presvedčiť, pani švagriná. Otvorme ho a máme to. Chichichi!
JULKA
(tajne k Linke):
Pre všetko na svete, prosím ťa, zachráň ma!
LINKA
(chytro):
Pre Boha, len to nie!
MRÁZIKOVÁ
(pre seba):
Bože, čo len môže byť v tom liste, že sa tak
         veľmi ľaká?
REHÁKOVÁ: Bude tam iste strašné tajomstvo, že sa Linka otvorenia listu tak veľmi bojí.
MRÁZIKOVÁ: Odbavím tú vec na krátko, hodím list do ohňa.
LINKA
(chytro):
Áno, maminka, urob tak, to bude najlepšie.
REHÁKOVÁ: Pani švagriná, to by ste urobiť nemaly. Kto vie, aké dôležité veci sú v ňom.
         Tu je veľmi dobrá príležitosť, aby sme sa presvedčily, či Linka zasluhuje tej velikej
         chvály, ktorou ste ju pred chvíľou obsypaly.
MRÁZIKOVÁ: V peci bude to najlepšie schované.
(Stranou.)
Tú sem
         dnes čerti doniesli.
REHÁKOVÁ: Pani švagriná, ja by som to neurobila, lebo jestliže list zpálite bez
         prečítania, môžu si ľudia o tom všeličo mysleť.
LINKA: Mamička, len ho zpáľte; čo nás tam po ľuďoch.
JULKA
(k Rehákovej):
Mamička, list neprináleží nám, a tak nemáme
         práva —
REHÁKOVÁ: Veď nehovorím, že chcem vedeť, čo stojí v ňom, Pán Boh chráň, ani mi
         nenapadlo. Ale zpáliť list bez prečítania, neradím, a síce len k vôli ľuďom, ktorí —
(úsmešne)
mohli by si o Linke všeličo pošeptávať.
MRÁZIKOVÁ
(stranou):
Na nevystátie!
(Nahlas,
            odhodlane.)
Máte pravdu, pani švagriná.
(S dôrazom, odmerajúc ju od
            hlavy do päty.)
Ľudia sú teraz veľmi zlí; mohli by povstať nepríjemné reči
         pre lístok, ktorý je asnáď celkom nevinného obsahu. Otvorme ho.
(Chce list
            otvoriť.)
JULKA
(stranou):
Pre Boha!
LINKA: Mamička, počkajte!
MRÁZIKOVÁ: Už sa stalo.
(Otvorí list, v obálke nájde zapečatený druhý
            list.)
Čo to znamená?
LINKA
(veľmi zarazená)
.
JULKA
(vo veľkom rozčúlení)
.
REHÁKOVÁ: V liste list? Oh, aká opatrnosť! Chichichi!
MRÁZIKOVÁ
(vykríkne):
Čo vidím! „Blahorodej slečne Julii
         Rehákovej.“
JULKA
(zakrýva si tvár)
.
LINKA
(tajne k nej):
Len zmužile!
REHÁKOVÁ
(hľadí na Mrázikovú ako omráčená):
Čože? chcete asnaď
         žartovať?
MRÁZIKOVÁ: Hahaha! Naskrze žiadne žarty, tu to máte čierno na bielom.
REHÁKOVÁ
(uchytí list):
Slečne Julii — Julii — Rehákovej.
(Malá prestávka, potom s utajenou zlosťou.)
Julia, čo to znamená?
JULKA
(v najväčšom stupni zmätená):
Ja — neviem —
MRÁZIKOVÁ: Hahaha! Veď je to jasná vec! Ľúbostný lístok. Ohnivé výlevy srdca dákeho
         ohnivého milovníka vašej nevinnej Julky — hahaha! Preto sa to úbohé dieťa tak veľmi bálo
         rozpečatenia — hahaha!
REHÁKOVÁ
(rozčúleným hlasom):
Nádejem sa, že nič nevieš o osobe,
         ktorá písala tento list, že bol bez tvojho vedomia niekto taký nestydatý —
MRÁZIKOVÁ: Ale, pani švagriná, veď ste samy videly, že na liste bola päťkrajciarová
         marka,
(s dôrazom opakujúc Rehákovej vlastné predošlé slová)
je teda z
         vidieku, a podistým odpoveď na dáky predchádzajúci list. Oh, to bude už dlhšia známosť —
         hahaha!
REHÁKOVÁ: To je mýlka — podvod!
MRÁZIKOVÁ: Môžeme sa presvedčiť — hahaha! Rozpečaťte list.
REHÁKOVÁ
(pyšne):
Toho nebude treba. Nedovolím čítať môjmu dieťaťu
         také hlúposti. List sa zpáli.
MRÁZIKOVÁ
(opakujúc predošlé slová Rehákovej):
Pani švagriná, ja by
         som to neurobila, lebo jestliže list zpálite bez prečítania, môžu si ľudia o tom všeličo
         mysleť.
REHÁKOVÁ
(stranou):
Zlostná žena.
(Nahlas.)
Hm! čože si môžu ľudia mysleť? To sa môže každému dievčaťu prihodiť, že mu nejaký dotieravý
         daromník píše.
MRÁZIKOVÁ: Všetko pravda, pani švagriná, ale veď viete, že ľudia sú zlí.
REHÁKOVÁ: Zdá sa mi, žeby pani švagriná sama rada vedeť, čo je v tom liste.
MRÁZIKOVÁ: Ani mi nenapadne; ale zpáliť bez prečítania neradím, a síce len kvôli ľuďom,
(úsmešne)
ktorí by si mohli o Julke všeličo pošeptávať.
REHÁKOVÁ: Oh, ste veľmi láskavá. A — pravda —
(prísne)
ale, ako je
         to, slečna Linka, že prvá adresa bola pre vás, čo?
LINKA: Milá tetuška, ja veru neznám.
REHÁKOVÁ: Slečna, vy moju dcéru svádzate, rozumiete?
MRÁZIKOVÁ: Pani švagriná!
LINKA: Ale čo vám napadá?
REHÁKOVÁ: Nevyhovárajte sa. Julke by iste ani nenapadlo prijímať listy vôbec, a zvlášte
         pod svojou adresou. Vy ste jej ponúkly svoje meno, ako záštitu, vy, namiesto toho, žeby ste
         ju utvrdzovaly v dobrých zásadách, naklonily ste ju k prijímaniu ľúbostných lístkov, vy ste
         kazily moje nevinné dieťa —
MRÁZIKOVÁ: To si vyprosím.
REHÁKOVÁ: Pani švagriná, vychovávajte svoju dcéru lepšie, rozumiete, aby nesvádzala
         druhé.
MRÁZIKOVÁ: Pani švagriná, to napomenutie lepšie pristane vám. Kto dostal list? Julka.
REHÁKOVÁ: A kto to sprostredkoval? Linka.
MRÁZIKOVÁ: Kto je vinný, je vec jasná, a bolo by veru neprozreteľne odo mňa, keby som
         dovolila Linke na ďalej s Julkou tak dôverne obcovať, ako dosiaľ.
REHÁKOVÁ: Predchytily ste mi veľmi zručne, lebo znajte, že naskutku pretrhnem všetko
         ďalšie spojenie dcéry mojej s vašou.
MRÁZIKOVÁ: Uznávam, že si viete veľmi dobre pomáhať.
REHÁKOVÁ: To je na nevydržanie! Júlia, hovor, chcem všetko vedeť.
JULKA
(odhodlane):
Nuž, matka, keď ste sa o Linke tak vyslovily,
         nesmiem mlčať. Vinná som len ja; bála som sa prijať list v našom dome; a Linka bola taká
         obetovavá, že mi ponúkla svoju adresu, lebo sme myslely, že, keď tetuška býva často preč z
         domu, nikto nič nezpozoruje.
MRÁZIKOVÁ: Nepovedala som? Tu to máme. Linka, sem ku mne!
(Hladí jej
            tvár.)
Ach v akom si bola nebezpečenstve, môj anjelík.
REHÁKOVÁ: Keby bola dcéra vaša takou, akú ju predstavujete, bola by všetko vyjavila. —
         Aj aj, slečna Julia, počujem roztomilé veci! Od koho je ten list?
JULKA
(rozhodne):
Mamička, to nepoviem.
MRÁZIKOVÁ: Hľa, hľa, ako vie Julka matke odpovedať.
REHÁKOVÁ: Nehnevaj ma ešte väčšmi, chcem, aby si mi všetko vyznala.
JULKA: Mamička, to je a ostane mojím tajomstvom.
REHÁKOVÁ: Linka, povedzte to vy!
LINKA: Ja neviem.
REHÁKOVÁ: Pani švagriná, požadujem, žeby ste vy samy svojej dcére rozkázaly, žeby mi
         odpovedala.
MRÁZIKOVÁ: Ale, veď počujete, že to nevie. — Chybila si síce, že si sa na to dala, ale
         urobila si múdre, že si sa nestarala o obsah.
REHÁKOVÁ: Ona to iste vie!
JULKA: Naozaj, nevie. Ačpráve je mojou najdôvernejšou priateľkou, ale to som jej, ako
         vôbec nikomu, nesdôverila.
LINKA: Ja som vedela, že Julka miluje jeho, a on ju; že jej chce písať, a o ďalšie som
         sa nestarala. Či je ten, lebo ten, len keď ju má rád. Pravda, Julka?
MRÁZIKOVÁ: Ale, pani švagriná, on bude iste podpísaný.
REHÁKOVÁ
(stranou):
Strašná dotieravosť.
(Nahlas,
            zajakajúc sa od hnevu.)
Dcéra, robíš mi takú hanbu? To by som nebola
         očakávala! Ale dobre, nech zvie celý svet, čo stojí v tom liste. Nemyslite, pani švagriná,
         že chcem zakrývať chyby svojho dieťaťa, nie.
(Otvorí list a číta.)
„Drahá, zbožňovaná Júlia!“
MRÁZIKOVÁ: Aj, aj, už len „Julia“.
REHÁKOVÁ: Znamenite.
(Číta ďalej.)
„Sotva že som došiel domov a
         objal svojich rodičov, chytil som sa pera, aby som vás písomne ubezpečil o tom, čo ste už
         tak často počuly z úst mojích.“
MRÁZIKOVÁ: To sú roztomilé novinky, hahaha!
REHÁKOVÁ: Tak často? Strašná vec! A ja som si na nej tak zakladala! Ale ďalej.
(Číta.)
„Vy ani neznáte stupeň mojej lásky, — s celou dušou, s
         celým srdcom prináležím vám, jedine vám.“ — Čertovi prináležíš, ty zvodca!
MRÁZIKOVÁ: Ale veď ste len pred chvíľou tvrdily, že je Julka anjel. Nezlobte sa tak
         veľmi a čítajte ďalej.
REHÁKOVÁ
(číta):
„Vy nemilujete mňa tak, ako ja vás.“ — To by
         chybelo, krk bych ti vykrútila.
(Číta.)
„Ženské srdce ani je nie
         schopné takej lásky, ako je moja. Chcel by som byť slávnym básnikom, ale nie sebe k vôli,
         lež abych vás a našu lásku mohol ospievať.“
MRÁZIKOVÁ: Aká nežnosť! hahaha!
REHÁKOVÁ
(číta):
„Chcel by som byť —“
(Zlostne.)
Už mám dosť toho blúznenia! Také veci, pravda, že môžu
         oblázniť nevinné dieťa.
(Smačká list.)
JULKA
(je velmi rozčúlená a zarmútená; ale treba, aby medzi čítaním,
            zapomínajúc na svoj žiaľ, vyjavovala i radosť nad obsahom listu)
.
LINKA
(ktorá sa bola medzitým zase priblížila, tajne k Julke):
Ach,
         ten píše utešene.
MRÁZIKOVÁ: Ale najhlavnejšia vec, od koho je ten list?
REHÁKOVÁ: Pravda, akože sa volá ten ledakto!
(Hľadí na podpis.)
„Milan.“
MRÁZIKOVÁ, LINKA
(prekvapené):
Milan?
MRÁZIKOVÁ: A ako ďalej?
REHÁKOVÁ: Tu nestojí nič. Aký Milan?
JULKA: Už som povedala, že to nemôžem vyjaviť.
REHÁKOVÁ: Dcéra, opytujem sa ťa, ako tvoja matka — rozkazujem, aby si povedala.
(Náhle jej čosi napadne.)
Bože môj! veď to len nebude Milan
         Rozkošný, naša ďaleká rodina?
JULKA
(chytro):
Ach áno, ten je to.
MRÁZIKOVÁ, LINKA: Ako? Rozkošný?
REHÁKOVÁ: Poď na moje srdce, drahá dcéra! Prečo si hneď nepovedala? Milan Rozkošný —
         taký zať mi je vždy vítaný.
MRÁZIKOVÁ
(vykríkne):
Julia, je to pravda?
JULIA
(nesmelo):
Áno.
LINKA: Bože môj, čo počujem! On miluje — oh ja nešťastná!
MRÁZIKOVÁ: Linka, spamätaj sa!
REHÁKOVÁ: Čože sa jej stalo?
MRÁZIKOVÁ: Ešte sa spytujete? Nepočuly ste, čo vaša dcéra povedala? Tak sa odsluhuje za
         priateľstvo, že prijímala pod svojou adresou jej listy!
REHÁKOVÁ: Asnáď ho aj ona miluje?
(Uštipačne.)
Nazdávala som sa, že
         Linka nechce ani počuť o mužských. Hahaha!
JULKA
(prekvapená):
Ako?
REHÁKOVÁ: Veľmi ľutujeme, ale pomôcť vám nemôžeme. Milan miluje Juliu, práve ste počuly;
         on je výborná partia. Pani švagriná, ako rozumná žena, iste uznáte, že to Linke nič
         nepomôže. Ach, ten krásny spôsob písania v tom liste.
(Narovnáva pokrkvaný
            list.)
JULKA
(chytro):
Keď sa veci tak majú —
MRÁZIKOVÁ
(pretrhne Julku, s veľkým hnevom; k Linke):
Oh, moje
         drahé dieťa, to máš za svoju obetovavosť; Linka, spamätaj sa!
JULKA
(chce k Linke):
Linka, pre Boha —
REHÁKOVÁ
(zadrží Julku):
Julka, daj pokoj všetkému potešovaniu. V
         takej prípadnosti to nič neosoží, len čas ju môže vyliečiť. Ona je rozumné dievča, iste že
         uzná nemožnosť svojich žiadostí a prejde jej to. Veď sú ešte aj druhí mužskí, ktorí môžu
         dievča zaopatriť a Linka iste najde dajedneho. V našom dome, ku príkladu, býva istý
         úradník, ktorý sa chce oženiť; je síce ešte len kancellistom, ale o niekoľko rokov —
LINKA: Ach, to by som sa nikdy nebola nazdala!
MRÁZIKOVÁ: Hanbite sa, Julia! Jej mladé nezkúsené srdce bude zničené, a to vami zničené!
JULKA: Ale drahá tetuška, dovoľte, abych vám vysvetlila, že vlastne —
REHÁKOVÁ: Ticho, dcéra! Najlepšie bude, keď odtiaľto odídeme; v takomto okamžení bolo by
         naša prítomnosť len na prekážke.
JULKA: Ale veď ja —
REHÁKOVÁ
(chytí Julku za ruku):
Už ani slova! Naše veci sú v bočnej
         izbe. Pani švagriná, podrobte sa svojmu osudu, pomyslite si: že to nemalo byť. — Julka,
         poď.
JULKA: Linka —
LINKA
(odvráti sa):
Ja ti odpúšťam.
REHÁKOVÁ: Poď, poď!
(Odvedie váhajúcu Julku do pravých dverí.)
MRÁZIKOVÁ: Je to tedy isté?
LINKA: Pravda, že isté.
MRÁZIKOVÁ: Ale veď ti všemožným spôsobom dával na vedomie, že ho veľmi zaujímaš.
LINKA
(živo):
Mamička, spozorovaly ste to tiež?
MRÁZIKOVÁ: Nie raz. Ale či nikdy nenarážal?
LINKA: Držal sa naproti mne v reči tak, že som sa nemúdra domýšľala, že som mu nie
         ľahostajnou.
MRÁZIKOVÁ: Naproti Julli býval vždycky len zdvorilým.
LINKA: Ba takmer chladným, tak že ma to niekedy až mrzelo.
MRÁZIKOVÁ: A Julia neprezradila sa nikdy ničím?
LINKA: Dnešný výjav ma tým väčšmi prekvapil, že mi je dosiaľ pred očima tá ľahostajnosť,
         ktorú Julia vždy a všade ukazovala naproti nemu.
MRÁZIKOVÁ: Teda to bola pretvárka.
LINKA: Myslíte, mamička, že také mladé dievča je už schopné takej pretvárky, ktorá
         zakryje jej srdce i pred najlepšou priateľkou?
MRÁZIKOVÁ: Teraz máš toho dôkaz. A poneváč pretvárka prináleží medzi vynikajúce
         vlastnosti mnohých naších dievčeniec, to je jedna z tých príčin, pre ktoré ti nedovoľujem
         kamarátky. Ach, bohužiaľ, veľká časť naších dievčať hrá v živote komédiu, za ktorú by sa
         ani na divadle hanbiť nepotrebovaly.
LINKA: Ale Julia, to nevinné jemné stvorenie, ktoré sa vždy tak úprimne ukazovalo!
MRÁZIKOVÁ: Tie sú najhoršie! Povrchnosť hladká, ale vnútornosť tým pichľavejšia.
         Podobajú sa močiarom bez dna, zarostlým bujnou trávou a nevinným kvietim, ale beda tomu,
         kto príjemným zovňajškom privábený, odváži sa do nich, jim verí.
LINKA: A Milan mi pred svojim odchodom neustále rozprával, že ide domov, aby sa
         dorozumel so svojimi rodičmi v istej záležitosti, ktorá vraj bude mať veľký vplyv na jeho
         celý budúci život; hovoril mi, že nádeje sa, že keď ma zase uvidí, bude predo mnou inak
         stáť, a stisknul mi pri tom ruku, a tak ohnivé hľadel na mňa, že už ani neviem, čo som mu
         na to odpovedala.
MRÁZIKOVÁ: Oh, tí chlapi! tých Pán Boh len na zlosť stvoril! — A kedy sa strojí
         navrátiť?
LINKA: Hovoril, že nevydrží dlho; že sa hneď navráti, kadenáhle usporiada svoje
         záležitosti, lebo že je len tu to, bez čoho by ho život netešil.
MRÁZIKOVÁ: Oh, ten ledakto! Keby ho len tu mala, aby som mu povedala, čo myslím o jeho
         hanebnom držaní sa, aby —

--- KAPITOLA 5 ---

Výstup 4.
Mráziková, Linka, Milan.
MRÁZIKOVÁ, LINKA
(Prekvapené vykríknu):
Bože môj, Milan!
MILAN: Veľactené dámy, prial by som si, aby prekvapenie, ktoré ukazujete, bolo
         príjemným.
LINKA
(pre seba):
On tu, a práve v tomto okamžení.
MRÁZIKOVÁ
(chladne):
Dobrý deň, pane.
MILAN: Práve som prišiel z domu, kde som pokonával so svojimi rodičmi istú pre mňa veľmi
         dôležitú záležitosť. Prajný výsledok bol príčinou, že som takmer letel sem, a že moju prvú
         návštevu robím tomuto domu, kde, myslím, že najdem to, čo ma k takému ponáhľaniu sa
         ponúkalo.
MRÁZIKOVÁ: Naozaj, pane, znáte veľmi dobre hádať: najdete to tu.
MILAN
(radostne):
Naozaj, milosťpani? Vy už znáte moju žiadosť,
         pochopily ste ju?
MRÁZIKOVÁ:
(ostro):
Načo hovoríte o tom, pane, so mnou? Obráťte sa
         k tej osobe, ktorej sa to týka.
MILAN: Vy teda dovolíte?
MRÁZIKOVÁ: Nemám čo dovoľovať.
MILAN
(pre seba):
Ako sa chladne držia naproti mne!
(Nahlas, vrúcne.)
A čo hovoríte vy na to, slečna? Smiem vám teda
         svoje srdce otvoriť, smiem vám povedať —
LINKA
(chytro s potlačeným hlasom):
Pane, pre Boha, ušetrite ma.
(Strmo odíde na ľavo.)
MRÁZIKOVÁ: Jestli vaše hanebné držanie sa bude mať dákych zlých následkov, teda celá
         zodpovednosť padá na vás.
(Odbehne za Linkou.)
MILAN
(ohromený hľadí za nimi, kým sa dvere nezavrú; malá
            prestávka):
Moje — hanebné — držanie sa — čo to znamená? Plný nedočkavej
         túžby ponáhľal som sa sem, aby som jej oznámil, že mám privolenie rodičov a tak môžem
         žiadať už teraz jej ruku, že stojím už raz na prahu krásnej budúcnosti, o ktorej som sníval
         také sladké sny — a namiesto radostného súhlasu, aký som očakával, nachádzam chladnosť, ba
         príkre privítanie. Čo sa prihodilo? Či by som sa bol asnáď v nej mýlil? Nie, nie, to nie je
         možné! Držala sa naproti mne vždy tak prívetive, v mojej prítomnosti javila vždy takú
         nevinnú rozpačitosť, v jej očiach čítal som zavždy takú vrúcnosť — či by to asnáď len
         náhoda bola bývala? či asnáď moja rozpálená obrazotvornosť videla veci, ktorých nebolo?
         Vzťahovalo sa to asnáď na niekoho druhého? — Aj matka, ktorá predtým stále odvolávala sa na
         našu ďalekú príbuznosť, ukazovala teraz neobyčajnú príkrosť — Bože môj, čo sa len stalo,
         ako si to mám vysvetliť?

--- KAPITOLA 6 ---

Výstup 5.
Milan, Reháková, Julka (vnídu oblečené k odchodu).
REHÁKOVÁ
(prekvapená):
Čo vidím? Pán Rozkošný!
JULKA
(ľakne sa):
Bože môj! On!
MILAN
(klania sa):
Milosťpani — slečna —
REHÁKOVÁ
(sladko):
Pane Rozkošný, aké radostné prekvapenie!
         Nazdávala som sa, že sa ešte dosiaľ bavíte medzi svojími.
MILAN: Keď som usporiadal svoje záležitosti podľa vlastnej túžby, ani som neveril dočkať
         sa okamženia, v ktorom sem dôjdem.
REHÁKOVÁ
(s úsmechom):
Ach, to vám rada verím.
JULKA
(pre seba):
Čo z toho teraz povstane?
MILAN: Ako, milosťpani? Vy viete —?
REHÁKOVÁ: Akožeby som nevedela; veď taká záležitosť týka sa celej rodiny.
JULKA
(pre seba):
Čo som to urobila!
MILAN: Zaiste! Ale, bohužiaľ, nenachodím všetko tak, ako som očakával.
REHÁKOVÁ: Že nie? Veď privolenie pánov rodičov máte.
MILAN: Sú úplne usrozumení.
REHÁKOVÁ Výborne! Čo vám teda vadí?
MILAN
(s povzdychnutím):
Obávam sa, že v mojej krátkej
         neprítomnosti premenilo sa mnoho, čoby som pravda nebol očakával.
REHÁKOVÁ: Premenilo? Chichichi! Verte, že nepochopujem, ako môžete tak hovoriť.
JULKA
(pre seba):
Ako z toho vyviaznem!
MILAN: Hovorím, o čom nadobúdam nespodievane istotu.
REHÁKOVÁ: Ide asnaď o osobu, ktorej sa to zrovna týka?
MILAN: Predovšetkým o tú.
REHÁKOVÁ: A myslíte, pane, že tá zmenila svoje smýšľanie?
MILAN: Aspoň sa tak drží.
REHÁKOVÁ: Bože môj, pannenská ostýchavosť. Také nezkúsené dievča, — nemôžete sa ani
         diviť.
(Potiahne Julku tajne za rukáv a dáva jej znamenie, aby išla k
            nemu.)
MILAN
(radostne):
Ako, milosťpani? Vy myslíte, že len pannenská
         ostýchavosť je na príčine?
REHÁKOVÁ: Spoľahnite sa na to.
(Pre seba.)
To sú podivní milenci.
         Prečo sa neobráti zrovna k nej? —
(K Julke.)
Veď že sa maj okolo neho.
JULKA
(pre seba):
Bože môj, ako sa to skončí?
MILAN: A nemýlite sa, milosťpani?
REHÁKOVÁ: Čože vám napadá? Chichichi! Viem to od nej samej.
(Tajne k
            Julke.)
Predo mnou sa ti netreba hanbiť.
MILAN: Ako? Od nej?
(Bozkáva Rehákovej ruku.)
Milosťpani, vy
         vlievate zase trochu nádeje do mojej rozjatrenej mysli.
REHÁKOVÁ: Spoľahnite sa na mňa úplne.
MILAN
(náhle zarazí sa):
Ale jej matka!
(Skúmave hľadí na
            Rehákovú.)
Či ona nebude nám stavať prekážky? Obávam sa — —
REHÁKOVÁ: Jej matka? Chichichi! Jestli vás to znepokojuje, teda vás ubezpečujem, že vám
         netreba obávať sa ničoho. Dievča vás miluje, vy ste človek poriadny, bohatý, privolenie
         rodičov máte — ktorá matka žeby mohla odolať!
MILAN: Vaše slová podávajú mi nádeje a nového života.
REHÁKOVÁ: A tak len smele do toho! Otvorte tej matke svoje srdce; ona vás príjme
         srdečne, veď vie už o všetkom, chichichi!
MILAN: Že vie! Nuž, odvážim sa, spoliehajúc sa jedine na vás.
(Chce na ľavo, v
            tom)

--- KAPITOLA 7 ---

Výstup 6.
Mráziková, Linka. Predošlí.
MRÁZIKOVÁ
(ostro):
Zabudly sme našu rodinku, ako sa svedčí
         vyprevadiť. Ale zdá sa, že sme na prekážke.
MILAN: Oh, naskrze nie, milosťpani. Prichádzate práve dobre.
REHÁKOVÁ
(stranou):
Čo mu to napadá? — Aha, chce mať svedkov.
JULKA
(pre seba):
Prepadnem sa.
MRÁZIKOVÁ: Prichádzame dobre? K čomu, jestli sa smiem opýtať?
MILAN: Milosťpani! Prišiel som z domu plný radosti. Chcel som žiadať niečo, od čoho celé
         moje šťastie závisí, ale ma niektoré veci odstrašily. Nevedel som si to vysvetliť; ale
         teraz ma s tejto strany
(ukazuje na Rehákovú)
posmeľujú tak určite, že
         sa chcem zrovna vysloviť.
LINKA
(pre seba):
Hrúza! Predo mnou!
MRÁZIKOVÁ: Nenahliadam, čo mám pri tom robiť.
REHÁKOVÁ: To myslím aj ja.
MILAN
(prekvapený):
Nazdávam sa, že mnoho.
MRÁZIKOVÁ: Vykonajte si to s tými, ktorých sa to týka.
REHÁKOVÁ: To je múdre slovo.
MILAN: Vy privoľujete?
(Pristúpi k Linke.)
Nuž teda, slečna, práve
         ste počuly privolenie milosťpanej. Vy ste iste už dávno pozorovaly, čo cítim — pred vašou
         matkou, pred vašimi príbuznými opytujem sa vás, či môžete mi byť tým, čím aby ste sa mi
         staly, je jedinou túžbou mojou, a od čoho závisí šťastie môjho života?
REHÁKOVÁ, JULKA, MRÁZIKOVÁ, LINKA
(prekvapené, naslúchajú ako
            ohromené)
.
REHÁKOVÁ: Čo počujem?
MRÁZIKOVÁ
(ešte väčšmi rozhnevaná):
Ako?
JULKA
(pre seba):
Ako sa to len dokončí?
LINKA
(neveriac svojmu sluchu):
Či je to naozaj, a či len sen?
MRÁZIKOVÁ: Preč z mojich očí, vy —
REHÁKOVÁ: Ste pri rozume?
(Stranou.)
Asnáď trochu viac vypil.
LINKA: Robíte si ešte zo mňa žarty? To som nezaslúžila.
JULKA
(vo veľkom rozochvení nevie, čo robiť)
.
MILAN
(v najväčšom prekvapení, ustúpi o krok):
Čo to znamená?
MRÁZIKOVÁ: Oh, hanba! Nie dosť na tom, že ste úbohé dievča oklamali, ešte si zahrávate s
         jeho citami! To samé vás zatracuje.
REHÁKOVÁ
(s útlou výčitkou):
Ale, milý pane Rozkošný, čože robíte?
         Jednej písať a druhej lásku vyznávať.
MRÁZIKOVÁ: Držala som vás za šľachetnejšieho.
REHÁKOVÁ: Nebola by som sa ponazdala, že v takom vážnom okamžení chcete vystrájať žarty.
MILAN: Dovoľte, nerozumiem vás.
MRÁZIKOVÁ: Vyznávajte aj
ústne
lásku tej, ktorej ste to urobili na
písme
.
REHÁKOVÁ: Ostatne, keď je to na písme, odpúšťame vám vyznanie ústne.
MILAN
(zadivený): Ktorej
som písal?
JULKA
(pre seba):
Teraz sa všetko vyzradí.
REHÁKOVÁ: Veď len nebudete chcieť tajiť, že ste písali mojej Julii?
MILAN: Ja slečne Julii? ani mi nenapadlo.
MRÁZIKOVÁ: On tají.
REHÁKOVÁ
(vymne list):
A čože je toto? Neznáte to? čo?
MILAN: Tento list? Nie.
MRÁZIKOVÁ
(chytro):
Že nie? Bolo by možné?
LINKA: Ako?
REHÁKOVÁ: Vy ho iste znáte.
MILAN
(vezme list):
Dovoľte —
MRÁZIKOVÁ: Aha, už sa priznáva.
MILAN: Áno, máte pravdu, znám ho. Je to písmo môjho priateľa Milana Lipovského.
MRÁZIKOVÁ: Čo počujem?
REHÁKOVÁ: Čo vám napadá? Veď je to písmo vaše.
MILAN: Nie, ubezpečujem vás, je to písmo môjho priateľa, od ktorého vám mám súčasne
         priniesť ústny dodatok, že zajtra príde, aby vás požiadal ústne o ruku slečny Julie. Jeho
         terajšie postavenie, ktoré v liste pripomína, je veľmi pekné.
REHÁKOVÁ
(ako omráčená):
Nie od vás? Zamdliem.
LINKA
(radostne):
Bože môj, čo počujem? Bola to asnáď mýlka?
MRÁZIKOVÁ: Julka, vy ste hovorily tak len zo strachu?
JULKA
(načúvala s veľkým rozčúlením):
Ach áno, zo strachu pred
         matkiným hnevom. Ale teraz — Linka, tetuška, môžete mi odpustiť? Nemala som tušenie o tebe
         — a chcela som potom pravdu povedať — ach, Bože môj, aká som teraz šťastná! Odpustíte mi,
         pravda?
LINKA: Julia! Bože môj, tú rozkoš neprežijem.
LINKA, JULKA
(objímu sa)
.
JULKA: Pane Rozkošný, nehneváte sa na mňa?
MILAN: Oh, teraz všetko rozumiem. — Nie, slečna, ale prosím, aby ste sa teraz za mňa
         primluvily.
JULKA
(k Mrázikovej):
Tetuška —
MRÁZIKOVÁ, JULIA: — pane Milan — Milan — tu ju máte i s mojím požehnaním.
LINKA
(stále so sklopenýma očima)
.
MILAN
(pristúpi k Linke):
Linka!
LINKA: Ach, Milan!
(Klesne mu do náručia.)
REHÁKOVÁ: On jej teda nepísal! Dieťa, ty ma privedieš do hrobu.
JULKA: Mamička, bolo to len zo strachu, aby som vás nezarmútila.
REHÁKOVÁ: Ale tvoje šťastie, že sa pán Lipovský už môže oženiť.
MRÁZIKOVÁ: Pani švagriná, to bolo nedorozumenie.
REHÁKOVÁ
(stranou):
Škoda, že mi vykĺznul.
(Nahlas.)
Ach nuž nebolo to tak zle mienené — zabudnime na dnešný
         deň. Veď ste vlastnou sestrou môjho drahého muža!
(Rozprestre ramená.)
MRÁZIKOVÁ: A vy jeho milovanou manželkou.
(Objíma ju.)
REHÁKOVÁ: Ale pani švagriná, my sme sa nazdávaly, že naše dievčatá ani pozreť nevedia na
         mužských.
MRÁZIKOVÁ: Áno, a zajtra bude robiť vaša dcéra —
MILAN, LINKA
(objímu sa)
.
MRÁZIKOVÁ
(ukazuje na objímajúcich sa):
Čo robí dnes moja.
REHÁKOVÁ: Ach nuž — tak je to na tomto svete!
(Opona spadne.)