--- KAPITOLA 1 ---

Venovanie
Tým, ktoré niekdy počas bálov
som v ľahkom tanci niesol sálou
a parfumom šiat, vôňou štíc,
blízkosťou zapálených líc,
dychčiacich hrudí, ramenami
objatých, krásou zmámený
odnášal preč od gardedámy
a v takte s hudbou nadšený
o ľúbosti im hovorieval,
alebo idúc z promenád
im deklamoval, že ich rád,
fantázie im v noci spieval
pod zatemneným oblokom,
im cukríky a kvety nosil,
by môžbyť citov prítokom
ich o večnú snáď lásku prosil
a v živote, čo ťahá dol’
pre soľ a chlieb, tam v čiernej bani,
tak často ku nim ochladol,
alebo tašiel oklamaný:
tým verše tieto posviacam,
v tej duši preplnený vďakou,
že niekdy hľadiac do ich zrakov,
v ich zorničkách som býval sám.

--- KAPITOLA 2 ---

I
Len ako, ako sa to stalo,
že decko po tom výlete
ho k slovu závažnému malo?
Nuž čujte a sa dozviete:
Valčíky svoje výtečné,
čo rozpaľujú čelá, líca,
zakončil cigáň konečne,
bo zablýskala večernica
a hájom plížila sa noc.
Tie slečinky sa noci boja,
veď v noci máce často, hoc
mamičky za chrbtom im stoja,
a potom mládež uteká
pri marši rýchle zaspievanom,
noc do plášťa zas oblieka
Elenku s Jožkom, Marku s Janom,
čo by aj mesiac zasvietil,
už staršie oko nedovidí,
že sa cit v srdciach roznietil
a duša dušu rada vidí,
prestiera radostný svoj plášť
na zrak, čo hľadí v modro neba,
na v ňom sa mihajúcu slasť,
na ruky, ktoré stretnú seba
potajme, ale náhodou,
na pliecko, čo sa tisne k plecu,
na reči, ktoré lahodou
z jedného v druhé srdce tečú…
Tak tedy pošlo publikum.
I hrdina náš s ostatnými,
sám azda medzi veselými
so smútkom pŕs a žiaľom dúm.
Na um mu prišli krásne chvíle,
keď ešte s láskou chodieval
s ňou touto horou, cez tie milé
chodníky, ktorú ospieval
už neraz v myšlienkach a v skutku,
a túžby do jej srdca lial,
tú, ktorou kvílil pri zármutku,
tú, ktorou v radosti sa smial.
Kdeže sú dnes jej milé tváre?…
On čaká, podopierajúc peň.
Sťa vo štvorylke pár po páre
popri ňom ide v noci tieň.
Ramienka len niet belavého,
čo by sa s láskou chcelo vtrieť
pod pazuchu, by plece jeho
jej plece mohlo podoprieť
tak, ako predtým, ako ešte
pred dňami pár sa stávalo,
keď pre rozlúčku na polceste
im obom srdce plakalo,
keď do očú si pozerali,
v ich zazreli sa hlbine,
a predsa smutne zavzdychali:
ach, kedyže sa vidíme?
Keď ruka ruku držiavala
v priezračných nocí závoji
a pera pere stvrdzovala:
niet moci, čo nás rozdvojí!…
A dnes? Dnes mu aj košík dala
pred besedou a — sedela.
Potajme naňho hľadela.
Pohľadu predsa vyhýbala.
Vo štvorylke tak nemilo,
tak nedbalo mu dala ruku.
Pre neho prichystala muku,
jej oko pri tom slzilo.
Čo sa jej stalo?…
Tu ho ktosi
bez smelosti a gurážu
za ruku chytil odrazu.
Obrúčky, ktoré ona nosí
kol zápästku, v to štrngali.
Zvuk známy, krásny, roztomilý!
Vše cvengol, keď sa vítali,
vše cvengol, keď sa rozlúčili.
Sám boh vie, čo dnes znamená?
Je možno, že sa koniec skrýva
v tom zachytení ramena.
Vec skrivodlivá, spravodlivá
ju vedie k nemu?
— Pazuchu
mi dajte skôr a nemyslite,
že vediete si mladuchu
k oltáru, ktorú neľúbite.
Nie, nie, vy nemáte ju rád.
Nie, nemáte ma veru radi.
Pre vás sú iba kamaráti.
Noc, najlepší váš kamarát. —
Tak hovorí a kpredu kročí.
A trasľavý hlas v slzách močí…
- Nezastávajte!… V hýrení,
v cigánskej hudbe, sipení
vín že vy máte zaľúbenie,
že do krčiem vás zavše ženie,
tam drží, ako príšera
od mrku k svitu, zožiera… —
Oj, prečo, prečo, rada mám,
pri tomto všetkom pohľad vraví,
to v ruku tisne mäkká dlaň,
to šepce naklonenie hlavy.
On prekvapený, strápený
počúva tento prítok rečí
a húta, kde sa pramení?
… — Nie, nie, nie, nie… Či sa to svedčí
za rána domov chodievať,
na ulici si zaspievať
o poklade, čo doma sníva,
keď sa ten poklad na vás díva
cez okna riedku záclonu.
I otecko sa zo sna budí
a spúšťa celú pohromu
na zlumpovaných mladých ľudí,
čo spotrebovať neviete
tie riedke triezve okamihy,
žeby ste oprášili knihy,
z nichž ani slovka neviete… —
Tu dievča strmšie pohlo kpredu,
ručička pod pazuchou s ním,
pečatiac vzdychom žalostným
svojeho srdca detskú biedu…
Kde sa to u nej, kde sa vzalo,
dievčatka sedemnástich liet?
Kdeže to, kdeže nazbieralo
tú hŕbu takých vážnych viet?
A bokom pozrel do jej tvári,
či vskutku on to ide s ňou
tak zarmútenou, strápenou?
Či v mýlke pojal mamu vari?
Oj, nie. Ten krok je nie krok mamy.
Tá rúčka v jeho ramene,
ten profilík je dobre známy,
figúrka patrí Elene.
Elene, decku radostnému,
Elene, jeho dievčaťu,
ku nemu navždy pripätému,
sťa k steblu kvet, lesk k zamatu…
Čo vraví, iba otec vraví
jej ružovými ústami.
Kde by sa medzi ružami
nabrali puritánske mravy?
Kdeže je taká bylina,
čo zároveň, keď kvetom puká,
si na nos cviker pripína,
odkašláva a fajku cmuká
a o morálke drží reč:
Je žitie jedno. Okamih
za okamihom hneď sa tratí,
každučký z nich je prsteň zlatý,
jedného neutrácaj z nich!
Z neutratených svetlá blyštia.
Z utratených zrie prázdnota.
Je prázdny človek dozaista,
čo nemá poklad života…
Tak morál.
No keď vidíš kvet
sa húpať v slnci, vánku mäkkom,
i srdce býva kvetom hneď
a zraky slnca papršlekom.
Pomyslíš na to: kvitnúť len
do tých čias, kým je lúka lúkou,
len svietiť, pokým trvá deň,
kým posledný kvet neodbĺkol.
Pocítiš len to: milovať,
len milovať, kým kvet je v líci,
kým žiaria oči, v inovať
čas čierne vlasy nezalíči.
Od kvetu nezažiadaš snáď
len farbu živú, vôňu pravú?
Kto mladý je, by nemal mať
len kvetmi preplnenú hlavu?!
Uplynul mnohý okamžik
naprázdno. Nezažialil nik.
No, že už prešiel, mnohí lkali,
čas ten, keď ešte milovali.
Nuž morál pravdy nemá, nie.
Lež svätá pravda, že je mladosť
jediná žitia nášho radosť,
jediné naše imanie.
Jediný poklad: keď už začne
krv tíšiť sa, žiar zhasínať,
tvár mrštiť sa, zrak hľadieť mračne,
si vše mať na čo spomínať.
Nie na to, ako nahor šibol,
v nízkosti postať vysoká:
pre ňu sa neraz podlo zhýbol.
Spomienka hodna otroka.
Nie na to, ako nahonobil
si majetok, groš nazbieral:
o zuby, čo má, udieral,
pri zjedených sa stále zlobil.
Nie na to, ako v čistote
a mrave celý život strávil:
zostáva nula v živote,
keď sa s ním nikdy nepobavil.
Lež ten, čo nerozmyslene
sa v pravom čase v žitie vrhol,
a kým dve chvíľky šťastia strhol,
dal i dve chvíľky blažené:
ten má na čo si spomínať,
hej, toho hodno objímať!…
Nuž otec kukal z filipiky.
Pochopil, čo reč znamená.
Bez akejkoľvek romantiky
vyložil jej to zejmena.
— Tak, — končil — nie som moľou, aby
vždy v právne knihy pozeral.
Bol v práve silný, v pravde slabý,
sa paragrafmi zožieral,
keď de facto nás ony žerú.
Ja radšej budem nedouk,
než knihy tie brať v dvoje rúk,
čo z rúk nám skoro všetko berú.
No, lebo sto ráz radšej mám
nad všetky knihy vašu ruku,
sŕdc záleží mi na súzvuku,
vám týmto čestné slovo dám,
že budem iba vodu piť
i vody menej a doma.
Čítanie musí zákon byť,
paragraf to, čo vyjde rtoma.
Len niekdy v tiene kostola
ak pôjdem v nedeľu a s vami,
aby nám fádnou nebola,
mne bez vás totiž, vám bez mamy;
len niekdy, keď tak bude spln,
sa pozrieť noci do parády,
keď blýska zhora, blýska z vĺn,
ak vyjdete v húšť promenády;
len niekdy, keď už mesiacu
nezbudne ani kúsok z rožka
a tma vás nájde túžiacu,
ak vyženie vás tíška božská:
ak prídete, keď bude štvrť,
viac, lebo menej z polovičky,
keď búrka pôjde spoza bŕd,
Elenka, potužiť ma vždycky,
by nezlomil sľub… —
— Dosť, už dosť! —
Sa smeje dievča. — Ruku dajte.
Vám na zdravie, mne na radosť.
Ja držím slovo, pamätajte. —
A už si ruky držali.
V ich stisku verné sľuby našli.
Slov nezlámali: mlčali,
kým k bráne, totiž domov zašli.
Tak hrdina náš, bohužiaľ,
dieťatku vážne slovo dal.
Oj! Keby nie tých ženských zrakov!
Pre pohľad ich ty nevidíš
tých, ktorí hračkou dvestorakou
ti prúdievajú žitia tíš.
Oj! Keby nie tej ženskej dlani,
pre jeden stisk jej pohŕdaš
tých dvadsať rúk, čo v milovaní
ich kolo hrdla zvité máš.
Oj! Keby nie tej ženskej pery,
pre slovko jej dáš tisíc slov.
Tu príklad, v ktorý každý verí,
bo iste ním z nás každý bol,
ak nebol, je a môže byť
i ten, čo snáď pod prísahou
za krucifixom rukou siahol
a chcel nám toto odtajiť.

--- KAPITOLA 3 ---

II
Noc jasná júnová a či
už augustová vari bola.
Nech dátum každý prepáči.
Má isté dáta iba škola
ľúbosti, ktorá pamätá,
hoc ako umy zapletá.
Tá iste povie, v ktorý deň
po prvý raz sa boli zišli,
po prvý raz si ruky stisli,
kto vynašiel a kedy peň,
kde sa to vonné lístky kládli
a keď si po prvý raz padli
do objemu, nuž voňal kvet,
zapískal slávik, bilo päť.
Hej, krásna noc to bola. Moc
tých pekných nocí videli ste.
Nie tak noc sama ako noc
pre jasné nebo, hviezdy čisté,
pre mesiac, ktorý nad horou
rozožiarený láskou starou
pohliadol na zem plnou tvárou,
tak túžobne a dychtive,
že v tmavý šat sa zahalila
a aby sa tak nehanbila,
v diaľ utekala stydlive,
až čul si, ako sukňou šuští,
totižto šumel vánok v húšti,
až zamokla, čo bežala,
totižto rosa padala,
až cítils’ pŕs jej udýchanie,
totižto v noci vždycky vanie;
čo po tom! Lež sluch nabystri
a zbadáš v noci krajšie veci:
Napríklad, že už skoro všetci
si políhali filistri
v humánnom svojom stálom bdení
nad mesta nášho cnosťami
vychýrenými unavení,
že vládol sen aj dámami
zostarnutými v starej cnosti,
že zostavujú udalosti
a udržujú jazyky
zaujímavé kroniky.
Hej, len to dvíha noci v cene,
že ukladajú v podušky
si svoje hlavy utešené
tí kohúti a cipušky.
Nech chrapkajú. My pozrime sa —
je jedenásta hodina —
kam podel sa a tobôž kde sa
zadržal zas náš hrdina?
Ach, bože! Kto by veril? Vstáva
od knihy privátneho práva.
Študoval práve rozsobáš.
Viem, na správnom to neni mieste,
pred snubom, svadbou, ženbou ešte,
keď v manželstve je na to čas.
On z podivného dôvodu —
nám netreba sa po ňom pýtať —
chcel vedieť ešte: vypočítať
príčiny všetky rozvodu.
No zbadal, že krem absolútnych
su relatívne príčiny,
že ani na dve hodiny
nevybŕdne z tých pádov smutných:
si zapäl vestu rozopätú,
otriasol popol cigarety
z obleku, vtiahol manžetu
cez päsť, vzal štyri sinokvety
z pohára, ozdobil sa nimi,
pred zrkadlo sa postavil,
zatriasol vlasmi sčuchranými,
prihladil ich a upravil
si bielu mašľu pod bradou,
ba, čo mi je už záhadou,
či ku dobrému patrí tónu?
na kabát nalial odkolónu,
rukávom utrel pinč a z bôt
prach postieral si uterákom,
vzal paličku a stiahol knôt,
v hasnúcom svetle bystrým zrakom
sa z hlavy do piat premeral,
chvíľočku boky udieral
a tľapkal vrecká, iste nato,
či v kapse šatku má a zlato,
alebo už ten papierik,
alebo už ten nikel podlý,
ku ktorému sa každý modlí
a ktorý neváži si nik.
Zatvoril svedomite dvere
na vrhy dva, sťa gazdiná,
čo ako zlosyn všetko berie
a vyvrieť chce vždy zlosyna.
Sekajúc tenkou palicou
prím, skond a terc, kvart proti vzduchu,
sa pohol dolu ulicou,
na hlúpe vedy mysliac v duchu,
no môže byť, že medzitým
na iné myslel. Kto by veril
že na vraždu nie: srditým
pohybom v čiesi prsia mieril,
paličkou smelo bodnúc vpred
sa učupil, sťa mačka k skoku,
aj skočil k neznámemu soku
a rapír — iste zhltnúc jed —
zas v mžiku šuchol pod pazuchu.
Opätkom svojím gumovým
nezobúdzajúc cestu hluchú,
ni žabku blízku, stromovím
čupiace bojazlivé vtáča,
najčudnejšieho tohto spáča,
na dolný koniec mesta šiel,
solídne, hladko, nahrbene,
jak na pánov sa patrí v cene,
slúžiacich druhým za model.
No predsa, prečo tieto vzteky?
To zúrenie a pichanie?
To pobláznené skákanie?
Tie neodôvodnené seky?
Snáď preto, lebo práve dnes
je večer milej kompánie,
keď u „Hríba“ zas víno pije,
s ňou zaveselil by sa tiež,
tam pri bielom by sedel stole,
hotový s vínom lásku liať,
ku štrngnutiu si pohár vziať
a plný košík rozšírenej vôle,
bez veršov, rytmu, rýmov, fráz
zarečniť o nej šiesty raz,
že ako víno nevycedí
sa nikdy, sťa noc nebľadne,
jej zdroje bujné, záhadné
neupokoja nikdy smädy,
jej svetlo nezaženie deň,
čo akým jasným slncom horí,
hoc skrýva sa v pŕs priehlbeň,
sŕdc zaľúbených pod závory…
Pri tom myslel: nie je z tých,
čo ako koláč sľuby lámu.
Neviazal povrieslami slamu.
Čo zošil, remenný má štich.
Nerozväzuje, nerozpletá
tú vetu a tých málo slov,
kým pohľad očú, úsmev rtov
odplatou čo len trošku svieťa.
Tak teda výborný náš rek
sa sekal iba z telocviku,
len mladá radosť a nie vztek
vraz zavládla ním po chodníku.
Dnes víťazom bol poslušným:
u nôh mu krčma, víno, dym,
dnes s druhmi nebude sa lúčiť,
dnes k vede malá dievčia dlaň
ho viedla aspoň cez sto strán,
bez toho, žeby žiadal súcit
pre tiažu práce, lebo česť
alebo obdiv, že šiel za ňou
cez bodov sedemdesiatšesť,
až nad tou smutnou zastal stranou,
čo tají i tak známy bod,
to jest sedemdesiaty siedmy,
kde ľudia úbohí a biedni
opúšťajú sa pre rozvod.
Už vedomo mu, že dva pády
sú v ňom, a síce
a
a
b
.
Nie, nie. Tí, čo sa majú radi,
sa lúčia len pri pohrabe.
Nie, nikdy, čo by v onom čase
mu dávali jak výmenu
celého sveta rozsobáše,
neopustil by Elenu.
Elenu svoju útlocitnú
nenechá, nedá nikomu,
hoc knižnicu univerzitnú
by musel vedieť k diplomu!
Hej, sľuby tiché, citové!
Hej, sľuby rýchle, mládenecké!
Vás zhltli vetve lipové,
už potopili ste sa v riečke.
No kým ste k vetvám leteli,
kým dotkli ste sa vlniek v behu,
ste do sŕdc vniknúť vedeli,
rozkolísali duší nehu,
bo krsali ste aj vy tam,
po tomto vašom po chodníku
postavili ste v okamžiku
nejednu kaplnku, ba chrám.
Do týchto chrámov chodievali
najsamprv v zbožnej dôvere,
potom len aby slzy liali,
potom zakliať sa nevere,
potom s roztrasenými bokmi
vysmievať hlúposť oných čias,
akoby nebol pred pár rokmi
každučký každý hlúpym z nás!
Nadarmo. Peter, lebo Pavel
sľuboval a chrám postavil,
ni jeden z nich sa nebavil,
sám kostol cítil v tom, čo vravel.
A preto nikto neklamal,
hoc zvrtlo ho aj živobytie.
Čas keď aj chrámy dolámal,
no nezostali nedošitie
tie pekné šaty na sobáš
snáď do tretieho chrámu až.
Však toto, moje milé dámy,
uznáte mi azda i samy,
bez hnevu, grimás, debaty,
výlučne o vás neplatí.
Vy vzdychom, zachyteným rtíky,
vy so sklopeným pohľadom
stavievali ste rad-radom
nie chrámy, ale — baziliky,
v nichž obraz váš sme chválili,
postavený tam na oltári,
kým menievali ste sa v tvári
a srdcia naše drtili.
V nás rana lásky nezacelie,
kým do rakve nás nevhlobú.
Vo fraku miesto na veselie
nejeden z nás šiel do hrobu.
Netajím, že aj malinká
sa nájde pri nás výnimka.
Lež tvrdím, že náš hrdina
je raz nie z tých, čo sľuby lámu.
Že zmočil myseľ do vína,
nakukol duchom v krčmu známu,
zarečnil nemo pri stole
o láske, to nič neznamená.
Veliké prvé „E“ z jej mena
ho potvrdilo v úkole
nateraz jednom medzi moc:
precítiac svoju lásku všecku,
keď nie jej samej, okienečku
povedať aspoň dobrú noc.
Veď možno ešte lampa kmitá
tam za ružovou záclonou.
Záhada aspoň, koho číta,
kto sa pletie do jej snov?
Veď možno, že i v okne sedí,
zaliata striebrom od hlavy
po pás, čo leje mesiac bledý.
Zosníme klobúk, pozdraví.
Veď možno, hoc sa málo svedčí,
ak by to ľudia videli,
poďakovať sa osmelí
a do tichej sa pustí reči.
Veď ak sa pustí, podá mu
na pozdravenie už aj ruku,
on bozká ju a keď nie zvuku,
dá v ten bozk mnoho významu!
Veď možno, že i vyše pliecka
zablúdi — k tvári ružovej
a pokojnú noc tíško jej
zaželá miesto okienečka…
Je ono jedno medzi päť
za lipkami dosť vysokými.
Potrafil by ta naspamäť
s očami hoci zavretými.
Sú štyri tenké lipky tam,
z nich najtenšia, z nich jedna iba
klopkáva na okienka rám
a ku spodnej sa table zhýba.
K’ konáru hociktorému
by ktoroukoľvek rukou siahol,
už vedel by, či tiež sa nahol
ku tomu oknu jednému.
Dľa lístkov veľkosti a strihu —
mať jeden medzi rukami —
on uhádol by v okamihu,
či je to z líp pred oknami?
Ba rozpoznal by, páni moji,
hoc mi to nejde do hlavy,
či je to z lipy tej, čo stojí
okienku tomu visavis?
Veď, pravda, v každom zákonníku
nejeden takýto má list,
nie sto ráz prešiel po chodníku,
uhádne, slepo môže ísť…
Kto nepozeral do okienka
z nás zvedavo len predvčerom:
či zavrela ho devulienka,
čo sedáva tak zriedka v ňom?
Či iba uličných lámp kmity,
či mesiac v tablách svieti len,
či prišla ozaj noc a sen
dvoch okienečiek zhasil svity?
Či netrepal vzdych na ich rám?
By rozlietli sa jeho krídla,
by okienok dvoch zjagal plam,
by videli sme z tieňov bydla
a zvedeli raz, čo je v ňom?
či ešte možno vkĺznuť doň?
Či vypadla už lásky mrva
z lúčistých zorníc z predvčera?
Či predvčerajšia láska trvá,
nás vyčkáva a vyzerá?
Hoj, bože! Šťastný, kto si v žiali
len tento problém predkladá.
Najblaženejšia záhada,
čo by sme radi rozlúšťali
až k drevenému lôžku már.
Ech, ale bijú v našu tvár
špinavé vlny živobytia.
Tie frknú blata v zrenice,
tie skalia čisté studnice,
tie srdca mladosť sebou schytia,
tie fakľu teplú, rozžatú
zadusia, a my podlí v stíne,
nič nevidiac, sa pokloníme
zlatému žitia teľaťu.
Za zlatým teľaťom ty stúpiš
na cestu, ktorou kráčať máš.
Len takto zo študentských čias
si starobylý splatíš úpis.
Zadovážiš si zopár siah,
na siahach domec, k domcu siahy,
v nich kopeš hroby, braček drahý,
čistote túžob, výške snáh.
Tvoj majetok je hrobitov…
V hojnosti mastnej blahobytu,
pod hruďou zlatom obitou,
tak ťažko je nájsť zrnko citu.
Ty čistý junák! Starý druh!
Jak po lete sa sčupíš smelom!
Pred búrkou ako pcháš si sluch!
Pred slnkom ako vraštíš čelom!
Pred pýtaním jak zovrieš dlaň!
Pred biedou jak sa uchyľuješ!
Pred špinavým jak hrdo pľuješ!
Ty špinavec, ty hrobár, draň!
Jak pyšno počneš nemilovať
tých svojich starých priateľov.
Jak je ti jasné zlicitovať
ich pre pár svojich halierov.
Skúsenosťami ochladený
jak povieš plný nosoviek,
že života cieľ vytlačený
je v texte veľkých bankoviek.
Spev, hudbu, prózu, poéziu
že tento text nám nahradí,
odhalí všetky poklady,
čo okršleky v sebe kryjú.
Že tento text ti otvorí
i najpyšnejšie v svete dvere,
a kým ho nemáš, pokorí
ťa denne v menšej, väčšej miere.
Text tento čarovný je prút,
čo podľa vôle všetko mení
a všetko podceniť má chuť
a ktorý nikto nepodcení.
Že tento text je v pohádke,
o ktorej všetci dobre vieme:
to je tá sliepka v záhradke,
čo zlaté vajcia nesie denne.
Že je tak ľahko ku nej prísť.
Text padá ako v jeseň list:
Len odhoď cifry! Hoci voš
žeň, jestli platí za to iný.
Veselo cicaj! Skladaj groš
a kupuj lacno účastiny.
Nie, nehľaď dámam pod klobúk.
Za sukňou nebež, hoci šuští.
Ich ruky neber v dlane rúk.
Buď chladný. Boh ťa neopustí.
Bo ináč hneď sú bukréty,
cukríky, tanec v paliem stíne,
bál, kým sa na deň rozsvieti,
a máš — po prvej účastine.
To ženské oko láka, zve.
Ty ideš za ním s tuctom ľudí:
nech hudba otvorí ho, zbudí,
a ajhľa! Už si zmrhal dve.
Tie dievčie oči krásne svietia,
najkrajšie, keď si ty sám v nich,
spať nedajú a chycú dych.
Ty pri víne bdieš. Praští tretia.
Chceš i ty zraku lahodiť,
do pekného sa halíš šata,
mašľami počneš vývodiť.
Tak zmizne štvrtá, mizne piata.
Máš namiesto päť účastín
päť prvých prísnych veriteľov.
Nuž, keď vrie srdce pod košeľou,
do hlavy padá stín na stín.
Nadarmo sa ty pekne šatíš,
ozdobíš kvetom kabát svoj,
nič neplatíš, ak nezaplatíš,
neocenený pane môj!
Do cesty krajčír zastane.
A nad sebou hneď cítiš pána.
Hoc odetý si do raglána,
nestratíš sa v tom ragláne.
Veď šuster mrkne šustrovi
pre tvoje boty neplatené
a hoc ich špic je lakový,
i čižmár pritlačí ťa k stene.
Ty priateľ dobrých manierov
obchádzaš búdu židákovu,
čo kravatu ti zveril novú
a tucet tvrdých golierov…
Tak v presvedčení povieš svätom.
My? So smútkom a pomaly
sa pustíme tiež za teľaťom,
by vážnymi nás nazvali.
Už do okien sme prestali
nazízať, či sa díva stvora
tá, za ktorou sme vzdychali.
No za to kukáme, či z dvora
vychádza pekný dobytok,
a iste na náš úžitok
ním počúvať už skôr sa sluší
kotkodákanie, gagot husí…
No, nie tak hrdina náš mladý.
Hej! Do života tomu čas
pozerať, keď on v nebo hľadí.
Čože je jemu zlata jas,
keď mäkký oheň z očú svieti.
Čo peňazí mu zvonenie,
keď srdce zvoní a mu letí
v ústrety mladé túženie.
Čo jemu žitia kríže, tiaže,
keď ťaží ho len plná hruď.
Čo práce znoj a boja trud,
keď stará sa, jak srdcia zviaže,
chce dušou vládnuť iba boj,
vylúdiť úsmev práca celá
a aby vždy per „anjel môj“
tá rudá pera vravieť chcela!
Oj, bože! Myslieť na krajčíra,
keď srdcia pletú lásky sieť!
Beh pristav skalkou všehomíra!
Chci slnko hlúpou štetkou strieť!
Keď nehou vlhne očú vzhľad,
keď ruka kradmo ruku týka,
ký diabol bude rozmýšľať
o účte svojho obuvníka.
Čo po daždi a suchote,
po rôznych zdrojoch neúrody,
keď dievčie srdce lásku rodí
a hodnotu dá hodnote.
Keď hudba hrá, jak mieša sa
do sladkých tónov srdce naše.
Jak ono myseľ unáša
do čarovnej ich samopaše.
Jak vstave si sa vzduchom chvieť
bez pôdy, blata, fľakov, špiny,
jak rozšíri sa celkom iný
prelestný, vďačný, čistý svet.
Sám zuníš celý, ako struny,
sám letíš, ako letí tón,
a zlato, zlato sypeš von,
by ľahším letels’ k zlatu luny…
Tak v mladom srdci hudba znie,
tak mladý je vždy v plesnej výške,
tak mladý iba vzlietnuť smie
nad močariny, pláne nízke.
Ku kárateľom nevďačný som.
O každom filistrovi viem:
Zobliekol kabát s jedlopisom,
o tvrdú praštil fľašku zem,
to mokré, holé ako skala
zablýskalo sa temeno,
lomiace vystrel koleno,
keď do uší mu hudba hrala,
keď pobelavá ruka mu
fúz hladila a šla v srieň brady -
aj odzemok by pre dámu
bol krepčil peknú, ako mladý…
Nech nežiadajú od nás viac
tí šedí, ktorým život skyslel,
by mladoch na života plač,
na koliesočká zadné myslel.
Poúčať žiť je márny klam,
na všetko život učí sám.
Oj, príde druhá polovička,
do zablatenej do zeme
zapadnú zafarbené sklíčka.
Svet v pravom svetle uzrieme.
Však je to blízko, do tých čias
pohľaďme do okienka zas…
Nechcem byť sladký. Klopím zrak
pred bozkami, čo v okne padli.
I tiché pauzy nechám tak,
čo pred bozky a za ne kládli.
Pre zaľúbených tichý kút
je najhlučnejšou plesnou sieňou.
Kde halení sú hustou tieňou,
tam zvykli oni vybĺknuť.
Je príkrym, odporným až k zlosti
ten spomínaný lásky med
pred zrakmi sveta v svetle hneď.
Nuž, nechcem škandál v spoločnosti
a klebetný tiež nechcem byť.
Dlaň na klebetné kladiem ústa.
Je plachý každý vrelý cit.
Z dna srdca potajme sa púšťa
a nerád ľudské hovory,
keď s dušou býva v rozhovore,
sťa vtáča, ktoré večer v hore
na tenkej vetve švitorí.
Veď keby, čo sa šepotalo,
tie naše tetky zvedeli,
ach, tie by toho namleli,
že v sýpky by sa nepratalo.
Už nejedného vsypali
v svoj záčin, hoc bol čistý, tuhý,
a pichali a sekali,
až dotrhali lásky stuhy.
Odpusť im boh. Ja odpúšťam
im tiež, kým sedím sám pri káve,
no keď ju piť v ich krúžku mám,
odpúšťať vôbec nie som vstave.
Snáď o tom ani nevedia,
že s ustavičným trkotaním,
s koláčom, kávou, zaváraním
vše všetkých ľudí pojedia.
Na ústa teda zámku načim,
bo párik ešte ožobráčim.
Lež slovko treba povedať…
Rad lipiek v okno stíny hádzal
a ten ich vábil, ten ich zvádzal,
až počali sa spovedať.
On že vraj slovo drží pevne,
že veru od tých strašných čias,
čo počul filipiky hnevné,
neberie život ako špás.
Sa učí stále, čo aj rozum
zabieha chvíľami i sem
k nej, ale bude rigorózum
už svätosväte na jeseň.
Počiatkom jari druhé zloží.
Na takto rok je doktorom.
Až potom pustí na svet boží,
čo pod pevným má zátvorom
tam v najtajnejšej schránke hrudi, -
ak ona s tokom diaľnych dňov
ho zo svojich pŕs nevypudí,
ním bude plná, sťa on ňou…
Oj, ona veru bude verná.
Otecko darmo môže húsť:
druhému nevysloví perna,
čo sľubom vyšlo raz z jej úst.
Veď, bože drahý! Bože svätý!
Čo povedal by na to svet,
by ten, čo dlžobu si platí,
si zaplatené pýtal späť.
Jej slovo jemu odzvučalo
s prísahou večnou bezmála,
že by sa ono vrátiť dalo,
že by ho naspäť volala?!
Tak vravela, hoc v inej forme,
no predsa z duše hlbiny.
Vraz bez zovňajšej príčiny
reč počala o uniforme:
— Mestského znáte kapitána?
Je driečny, štíhly, vysoký.
Dnes popod naše obloky
šiel kolo pol deviatej zrána.
Od čákova až do ostrôh
bol voňavý a vynovený.
Do sveta trčal namastený
na tvrdo fúz, sťa volu roh.
Chvoj na čákove z konskej srsti
mu pravé oko zakrýval,
na mňa sa druhým zadíval,
ku strieške zdvihol zo tri prsty,
a kým mu ono žiarilo
sťa gombičiek rad na kabáte,
erb mesta, šabľa, šnúry zlaté,
sa usmial na mňa premilo.
Na srdci ruku, hlavu sklonil.
Tak s ohybnosťou šarvanca
sa dievča pýta do tanca.
Minútu ostrohami zvonil,
kým spustil svoju krátku reč.
Ja že to kašle v napružení,
bo štyridsať má dávno preč.
Nie, s kvetmi začal natešený,
že donesie mi poobede,
bo vraj sa oteckovi sľúbil
a radosť spôsobiť by ľúbil
mne — svojej peknej susede,
ak totiž radosť urobí mi…
Ja na to, že mu neverím…
Povážte len, aj prišiel s nimi.
Ak chcete, nuž vás podperím.
Sú voňavé a farbené
na žlto, sú aj čisto biele,
sú, ako krv, tak červené,
sú spoly ružové a cele.
Znak ľúbosti je červená.
Vám takú dám.
A zoskočila
do chyžky z okna nadšená,
aby mu kytku pripravila.
On odpovedať nestačil.
Len cítil, že mu kameň padal
do srdca studne, v ňomž sa zhliadal
obrázok, ktorý zmrzačil.
Tvár, ktorá do nej pozerala
sťa v čisté, hladké zrkadlo,
keď úderom sa rozpadlo,
i ona sa s ním roztrieskala…
— Koketka! — Tak si pomyslel.
— Od kapitána ruže berie.
Odrazu prichlopuje dvere
pred ním, len aby neprišiel,
keď kapitán im dlážky maže
od obeda do večera.
Ach, to je jasná nevera,
juž ako skalu v tvár mu hádže!
A kým ju hádže — nebesá! —
i nad ním i nad kapitánom
cynicky, hrdo smeje sa
na obličaji doráňanom.
Jak čudáka ho opisuje,
no nadšene ho prijíma.
Oduševnene zaďakuje
za ruže, ktoré odníma
od neho s vábnym uklonením.
Nežnúčko na ne pohliada.
S úsmevom sladkým, velebením
ich do vázy hneď odkladá.
A zatým, pred ním bez prekážky
už štyridsiatky spomína,
po tomto jemu na znak lásky
červenú ružu pripína,
jedinkú jednu z celej kytky,
podrží na znak lásky šesť,
či sedem, osem. Aký plytký
to cit je, aká vetchá česť!…
Hoc bozkal ju i viac ráz, hoc
do noci sa s ňou rozklebetil,
rozlúčku bozkom neposvätil,
nepovedal jej dobrú noc.
Nedočkal ruže. Strmým krokom
odišiel ďalej zronený.
List nevzal z lipiek zelený.
Neobrátil sa za oblokom.
Elenka z okna spanilá
tú ružu za ním hodila.
Červená ruža to byť mala,
lež keď sa v prachu pováľala…
Končila polnoc bez potechy,
s tmou, so súmrakom na líci.
Za čierne padol mesiac strechy
a stín sa rozlial v ulici,
po oknách tiene dokola,
sťa keď sa privrie oka riasa.
Len veže kríž a kupola
v striebristom svetle blýskala sa
a hviezdy hore nad zemou.
Sa triasli listy v nočnom vane
a oné lúče dolámané
pŕs studňou ťažko zmútenou…

--- KAPITOLA 4 ---

III
Mátoha žltá: žiarlivosť
pre slovíčok pár pricválala.
Jediným šmahom strhla most,
cez ktorý láska chodievala.
Pomedzi brehy priepaste,
nad nimi iba kliatba lieta,
jazykom plazí, na päste
by šla a síru s ohňom metá
na obraz v duši rozbitý,
pred ktorým človek predtým kľakal
a do motlitieb zarytý
spasenie svoje vrelo čakal…
Zahorklý šíri trhlinu,
čo mu len stačí zlostná sila.
Snáď rozšíri ju v dolinu,
cez ktorú pôjde cesta milá
zas k dievčaťu a ku skrýši,
až na to srdce utíši…
Včuľ ono zvírené je. Hlien
zospodku čistú vodu kalí
a múti ho a víri ten,
ktorého ešte žízeň páli.
Už po obraze Elenky
v tom pomútení nieto stopy:
zakalili sa spomienky
a celá minulosť sa topí.
Dni defilujú umom mu,
sťa vojsko pestré, cifrované,
pluk za plukom sa norí k dnu
a hrdina sám k spodku kanie,
hoc idúc mračný k domovu
mu maršom hrajú v búrnej hlave
a blýskajú sa poznovu,
sťa uniformy trblietavé.
Len utopiť ich! Žiaden stesk!
Smer falošný je, marše bludné,
patróny slepé, planý blesk.
Ta všetko na dno mútnej studne!
A aby mŕtvi ešte raz
nevynorili sa snáď márne,
utopiť celý krásny čas
šiel hrdina náš do kaviarne.
V pár lampách ešte mihal plyn
cez dymu závoj popolavý.
Lokálom dlhým, rozsiahlym
zapáchal výpar čiernej kávy
a vyfajčených cigár smrad,
zmiešaný s vôňou violety
od dámy v kase, ktorá snáď
ňou pofŕkala zvädlé kvety
na kopčeky pŕs zložené;
retiazka zlatá vôkol drieku,
na prstoch samé prstene
sa jagali v lámp papršleku.
Jej biela tvár a zvitý vlas
v ohromný účes plavý, matný
v tom lesku vázičiek a váz
a kasy mramorovej platni,
sťa nepostojný blesk a žiar
odrážali sa neustále
a s ním i obŕv čiernych pár,
pern karmín, ruky tučné, malé.
Pri peci hudba driemala.
Len basista a kontráš pili
zo spoločného pohára,
čo u nás „krígľom“ pokrstili.
Sám primáš s kaviarnikom hral
sa na biliarde starom v stávky.
Flótáš sa v karty zahrabal
so sklepníkom a objednávky
kávičky, piva, zmrzliny
pikolo konal jediný
pre hostí, čo tam ešte boli,
zívajúc za malými stoly.
On posadil ho úctive
a doniesol mu šálku čaju,
denníkov celú Himaláju.
V ne pohrúžil sa dychtive
noviniek prečítať si pár.
V Charybde žitia jak sa víri,
jak pľuje stále pravde v tvár
ten rákoš, čo sa nezapýri,
keď vlastným deťom reže krk
a hlása krvavými pysky,
že mení iba v zlato štrk,
v šľachetnú zver rod zvierat nízky,
do jednej mrcha nádoby
chce všetky horské riavy schytať,
zo sŕdc tie božské ozdoby
pre svoje tučné bruchá vyťať
a takto postaviť si cieľ:
len zbojstvo a v tom zbojstve zisky,
kým chlapci smelých rúk a čiel
cez mastné neudrú ho pysky…
No ale o tom načo viesť
takéto podaromné reči,
keď nám už iba jedno svedčí:
do vrecák strkať tvrdú päsť.
Päsť, ktorá drobí tvrdé skaly,
päsť, v ktorej kvitne skúpy hon,
päsť, ktorá váľa silný strom,
päsť, ktorá rudu v oceľ páli
a pre cudzieho kuje meč,
a valaškou len k tancu zvíja…
… No, pardon! Odbočil som preč,
zachytila ma fantázia
a strácam pôdu pod nohou.
Chcem hlavu dvíhať, v srdci čistý
sťa druhý zver a žiť, no blyští
sa topor nad ňou úbohou,
a tak…
Je pravda. Priznať nutno,
že hrdina náš v túto noc
nemyslel, že mu preto smutno,
že bied nie u nás: v nás je moc.
Nie, preto nie.
Cez novín riadky
pri čaji (veď tak mladý bol)
pod božou chvíľou prenikol
ten obraz jej, jej obraz sladký,
čo krute vysmial lásky reč,
čo znevažoval vážne žiale,
čo trhal k zemi ideále
pocitov — a tak krásny preds’!
Tak čistý, biely v ráme vlasov,
uvitom z lesklých pavučín
a v obrázku tom, plnom krásou,
nezabudnutých očú stín,
keď v nehe odkryl svoje čary
a skrýval pod pár mihalníc
pri pohladení bielych líc
a dotknutí sa vrúcnom tvári…
Či sen to bol? Či zdalo len
sa mu to? Iste. Ale vrelo
mu srdce… A tu prišiel deň,
keď sklamaním sa rozbolelo.
Včuľ zostal sám. Tak zdalo sa mu,
že už aj predtým sám len bol,
keď hľadal ideálnu dámu.
Cit jeho - kvet, čo vyšibol
v bahnistú lúku, ta, kde niet
tej sily sfarbiť listy nové,
korienkov rozpriasť tuhú sieť,
kvet sýtiť po dni decembrové…
Hej, falošný je ženský ret,
čo šepce ti, to láskou nie je,
hoc holduje tej láske svet,
hoc skladá svoje epopeje
poetov neprehľadný zbor,
hoc i ja biedny teraz s nimi,
pre teba žena, ľstivý tvor,
hľa, v hluchej noci kujem rýmy…
Len pozri na ten rákoš diev!
Ech! Žlčou sa mu srdce plní,
že najsladší svoj niekdy spev
len zmijám spieval na úslní,
žiariacim v farbách storých krás?
Tam v očiach — neba modrú výšu,
tam v ústach — anjeličí hlas,
tam v slovách — nehu, ktorou dýšu,
tam v teplých dlaniach — šťastia kraj.
Tam v bielej duši ako sňahy —
oddanej, čistej lásky raj,
raj jediný, raj večne drahý!
Tvár zahanbenú skry si v dlaň!
Veď každý pohľad ich bol lhanie,
zvuk slova: láska — poškleb rán,
otrava sladká — objímanie.
Zdá sa ti: teplý zurčí zdroj,
nevinná, čistá pije dúha,
a predsa lásky prameň tvoj
len jedna dievčia ryje túha:
v tom srdci, v ktorom lásky cit
v najmenších zhyboch jeho planie,
len svoje zrkadlo si ctiť,
v ňom iba sebamilovanie.
Svoj neodolateľný zrak
v tom túžbou zapálenom zraku,
tých „svojich bielych prstov“ tlak
iskrennej ruky v nežnom tlaku,
ten „úbeľ“ svojich krásnych líc
v horiacom stydlivosťou líci
a „pôvab“ rečí na tisíc
v tom vzdychu ku nej, krásavici,
tú „kyprú mäkkosť“ svojich rtov
v ševeliacej sa šťastím perne,
„peľ ramien“ v rade objemov
a zvod lži v stone, že sú verné.
Hej, víťazstvo ich vlastných krás,
to láska ich — to peklo neba,
tá láska k druhým — hajno fráz,
v nej ľúbia seba, seba, seba!
Ich láska nepribíja cit
svoj k prsiam milovaných ľudí.
Pre čipku šiat, čo obdiv budí,
sú vstave zradne opustiť,
keď fŕka na ňu dažďa struj.
Už zdá sa ti: ich oči horia,
núkajú ústa: poceluj! —
tu o klenotoch zahovoria
a ústa, zrak a hlávka — tam!
Už zdá sa ti: ich prsia dmú sa,
hneď v objem padne hlávka rusá
a zbudujete šťastia chrám
pre doživotné potešenie,
po rovu chladný, čierny mráz,
a tu si ona pripomenie,
že jej dnes dobre drží vlas,
naprávať by ho bolo treba
po takom silnom objeme…
Zabúda láska vždycky seba.
Keď milujeme — nevieme.
Ten jeden klobúk s vtáčím pierim
keď odoprieš — ach! Bože môj!
Predošlá láska už je boj.
Nie, neuverím, neuverím,
čo sto ráz povieš: milujem!
Po našej láske — veta, veta!
Ó, tebe, ako ja — už viem —
je milšia tvoja toaleta…
Tak myslel si v tú strašnú noc,
po chýroch nových blúdiac okom.
A predsavzatí moc a moc
v tom rozhorčení prehlbokom
sa zrodilo.
Tak zajtra hneď
vystane ku raňajkám kvet,
i stretnutie o ôsmej ráno,
poobede i večer. Áno,
obíde vždy ich veľký dom.
Nie, nebude ho nikdy vidieť
krk krčiť pod ich oblokom
a v ohni ľúbosti sa stydieť.
Až príde v zime bálov čas,
s radostnou nepôjde k nej tvárou,
nepošepne jej: „prosím vás!“,
nepoletí s ňou v tanci sálou,
neprivinie ju s nadšením…
Nech podiví sa drahá slečna,
kam podela sa láska večná,
či hmla to bola, para, dym.
Čo rozsievať tam márnotratne
perličky citov, túžob, snáh,
kde chybí hrdlo akurátne
a chuti nieto v ramenách
nájsť kúštik tenulinkej niti
(tých nití pre druhých má dosť)
a pospájať tie perly, city
v jediný harmonický skvost…
Čo vraví ona, že ho rada?
Nač kapitán a čo chce tým?…
Vie: veta tá je srditým
a sladkým uštipnutím hada,
čo oviť chce a zlámať úd,
v zvíjaní iných hľadať kľud,
v trpení oddaných sa tešiť,
nad žiaľom blízkych smiechom zájsť,
po omdlievaní k žitiu kriesiť,
v konečnej smrti radosť nájsť…
Len v svojich prsiach krásu mať,
mať krásu v myšlienkach a slove,
čin každý do nej obliekať,
a žabu, čo si v bahne hovie,
zachytiť do tých vyšších krás
a tam ju učiť hrkútaniu:
to hlupca by bol márny špás,
či pokus blázna k posmievaniu,
to tichých sĺz by bol len prúd,
čo v granitové padá skaly,
a hoc by bila celá hruď,
ich tvrdé prsia neprevalí…
Niet, niet tu v tomto márnom svete
bezzištnej, čistej krásy viac,
nadarmo v duše zrakmi tnete,
rozčarovania tryskne plač.
Kamenie púhe egoizmu
je v nich a čo sa núka nám,
cez falošnosti prejde prizmu,
je iba fráza, lož a klam.
Hej, svet sa dávno naučil
lhať. Zalže slzy trblietanie,
lže priateľstvo i nadchýnanie,
lže slabosť v náličnici síl,
lže silu pod slabosti maskou,
lže túhu, objem, oddanosť,
lže, hnaný svojou samoláskou.
Nuž hľadaj čistotu a cnosť!
Ach, ten, kto chová v sebe cit
ten čistý, krásny, božský, pravý,
s ním ide v svet a s ním chce žiť,
je vták, čo honí jastrab dravý,
on k mäsu chce prísť cez páper,
so zlosťou krvavo ho raní.
Uštvaný dychčiac nájde mier
len v húšti neprehľadnej stráni…
V zmes čiarok splývali sa riadky
noviniek, nimiž tvár chcel kryť
a hľadieť ticho na pamiatky.
Rezultát žitia: škoda žiť!
Nech nik sa nebom nehonosí:
je peklo údel človekov.
A láska, ktorá lásku prosí,
je chlapa kliatbou odvekou
a chlap ten sám je mužstva kliatbou.
Čo žena? Svoju lásku len
postaví muža na plameň,
no podpáliť ju musíš svadbou,
a do tých čias je umný tvor,
čo rozumove oheň jatrí.
— Ak rád máš, s papom prehovor
a vo fraku príď, jak sa patrí. —
Tak na hruď bude hlávku klásť
i pocit svoj i pohľad pustí.
Hoj, potom môže prísť aj dážď
a ak chceš, nuž ťa neopustí.
No vo výhľade musí mať
na štyri metre zlatú šnôrku,
klobúkov ale dvadsaťpäť,
automobil a koňov štvorku,
„gumirádlovú“ ekvipáž,
na zimu koncerty a hody
v paláci, ktorý v meste máš,
v tých siedmich sálach na poschodí,
na leto kúpeľ morských vôd.
Len potom bude poetickou,
až potom s ideálom choď
ku nej a bude romantickou.
A on? Má kviľby poézie
a odbor krásny: pravdu, jus.
Chce žiť? Z tamtej sa nevyžije
a tento dá mu chleba kus
i medu ešte naň mu natrie.
Človeče! Čo chceš? Paliem sad
na zubatej a sňažnej Tatre?
Chceš v chmárach orať? V zore siať?
Chceš hviezdy dostať pod opraty?
Sťa na voz sadnúť na orkán?
Vyletieť po ten mesiac zlatý,
na rožka jeho sadnúť hran?
Tam zahaliac sa v mračný chalát
sfér neďalekých koncert čuť?
A po polnoci domov cválať
vo svojej diery čierny kút,
tam srdce svoje miesto sviece
zapáliť a sa pri ňom hriať
a plamienkami farbiť štetce
a štetcami tú, ktorú rád?
Popritom sliny glgať vlastné,
ponoriac prsty v siete strún,
a tak sa sýtiť?
Hrnce mastné
sú krajšie sťa kmit hviezd a lún!
Tá tvoja trojuholná chyžka
je tmavá, mokrá, studená.
Tam hore kyvoce sa šiška
na strome, ešte zelená.
Zraz kameňom ju múdrym vedy,
do novín daj a na plagát,
že šiška padla naposledy
s firmičkou: „eďvéd, advokát“.
A potom nech tá tvoja hlava
v ekonómii práva pláva,
že totiž o ňom tam je reč,
kde skrivodlivosť zdvihla ruky
a akže nemáš dobré drúky,
odkuľhá nehanebne preč.
Nad kameň lepší chlebík z raži
a dáma v starom foteli
(jejž očká k pravde privreli)
vie dobre, kedy zlato zváži
(prax starú šatka necloní,
to hovoria i zákony).
Veď načo je nos starej dáme?
Zavonia ona chytrá hneď:
či huňu prevesenú máme
na pleciach a či vonia kvet
parfumom z prebohatej šaty.
A uši tiež si neschová:
Vie či to krpec ku nej chváti,
či topánočka laková.
A keby pre meč a či vážky
dlaň mohla dať tá panička,
uhádla by: či mozoľ ťažký,
či rukavička anglická
do spravodlivej ruky zašla.
Nemusela by uvidieť,
že v dlani svojej dukát našla
a detinsky sa zastydieť,
že v náhlosti sa pomýlila
(ju slabú ľahko vezmú v reč)
a v pravú vážky zachytila
a v ľavú ruku slávny meč…
Zas odbočujem…
Tam pri stole
úžasný krútil v hlave zmes
a vrtel štítom pevnej vôle,
že nebude viac myslieť dnes,
ni zajtra, ani nikdy potom
o chladnom zdroji krás a vnád.
On musí rátať so životom
a dosiahnuť svoj doktorát.
Do práce strčí obe ruky,
viac rozumu, než citu brať:
zacvendžia lahodivé zvuky,
tak sa dá zlato vypaprať.
V nepretrhnutom lásky snení
svoj celý mužský život viesť
chce iba kvintán zaľúbený,
nie kto má rokov dvadsaťšesť
a komu život volá: Stoj!
Do ruky hlavu! Maľovaná
sa zatvára už jara brána.
Tu leto. A tak práce znoj!
Nie citov a sĺz babských toky.
Nie na to rozum boh ti dal,
by srdcom si ho rozlieval,
keď démon pozrie modrooký
a vetríš jeho sukieň šum…
A predsa v rozbehaný um
mu zavše chvíle prichádzali
radostné, keď s ňou býval sám…
Ach, neraz spolu v parku stáli.
Noc bola. Mesiac ku horám
sa skláňal. Stromy dlhé tiene
vrhali v striebro jazera.
V ňom hviezdy neba zapálené
sa plahočili zvečera.
Srieň mesačného svetla driapal
sa po pňoch tenkých topoľov
vše vyššie, koruniek sa lapal,
nad čiernou postál zápoľou
a vážne redikal sa k chlmu
pahorkov. Šumel rieky tok.
A svrčky, ako bez rozumu,
sťaby neboli aspoň rok
robili koncert, čvrlikali,
raz ten, raz ten, raz tu, raz tam,
raz nablízku, raz v malej diali.
Človeka nikde. Len on sám
a pri ňom ona, bledej tvári.
Jej ruku tisne jeho dlaň.
Jej zrak sťa rozkvitnutý ľan
modrými kvetinkami žiari.
Kto nepozná ten divný prúd,
keď v prúde tom sa človek trasie
sťa v strmej vode slabý prút…
Ramenom prelomenú v páse
ju tisne k prsiam…
Chvíľa… Vzdych.
Šepoce čosi: „Ja ťa rada!“
A srdce zachytáva dych,
či bozk, kam duša lásku vkladá…
… Raz zasa ples bol. Skvostná sál
zvučiacou hudbou, bleskom plná…
Hej, cigán práve valčík hral.
On niesol v tanci ju, sťa vlna
odnášala by pestrý kvet.
Jej oči záhadne sa smiali,
až zletel pohľad na parket
a bledé líca sčerveňali.
Sa dmuli ňadrá. S tlkotom
sa srdce na reč ozývalo.
— Ach, taká, taká šťastná som! —
mu v takte uši pohladkalo.
— A príčina? — Vy, drahý môj!…
Ó, bože, či sa chvíľa vráti,
to rozčúlenie, nepokoj,
oduševnenia záchvev svätý?
Či, ak sa nevráti už viac,
zažije ešte chvíľu božskú,
keď srdca najšťastnejší plač
v najblaženejšom zamrie bozku?
Či mäkké ústa pocíti?
Či ešte niekdy drahú hlavu
na svojich prsiach zachytí
a hladiť bude vlasov riavu?
Na okamženie krátke len
či trasúce sa čuje perny,
keď vravia: „Ja ťa milujem
oddane, večne, veľmi, veľmi!“
… Tu zasa raz.
Že večer bol,
podotknúť ani nemusíme,
dvoch zaľúbených duší bôľ
a radosť rady chodia v stíne…
Chodníček parku pustol už.
Prechádzajúci roztratili
sa, aby po prechádzke kus
si brušká svoje opatrili.
Až sami zostali tu stáť,
potom si sadli na lavičku.
A… Ale načo spomínať,
že priľnulo zas líce k líčku,
že rúčka v ruke, v dlani dlaň
a šepotanie: „Rád ťa mám!“
Dosť, keď ich počúvali kríčky.
Nie veliký je lásky duch:
ten istý pozor, jazyk, sluch,
to isté zakončenie vždycky…
… Raz, zas bol večer. V čierny plášť
oblieklo jasné nebo seba
a v tichý, drobný letný dážď
sa premenili slzy neba,
sťaby sa v onen čierny mrak,
nímž krylo si líc záblesk milý
a rozžialený modrý zrak,
už viacej slzy nemestili.
I dušu zvrtla pohoda:
Hlas zlomil sa mu v srdca tlku.
Veď nazdával sa, že mu ruku
na rozlúčenie nepodá
po slovách tých, čo z citov rieky
vytryskli ako vodomet,
voň blysli očú papršleky
a každá krupaj bola kvet,
čo idúc zo sŕdc v srdcia padá,
splývajúc v jeden teplý prúd:
veď vravela mu, že ho rada,
len mojím buď, len mojím buď!…
Po toľkých časoch, toľkom boji,
húdb tichých pod ich oblokom,
ichž harmónia nerozdvojí
tú niť, čo šije snenie k snom,
len sladkosť leje v mladé zmysly
a dvíha duše hviezd vo zmes.
Po toľkých kytkách, čo na ples,
na koncerty a žúry prišli,
tak nenazdajky čakaných.
Po toľkých nocí hlučnom bdení,
po čardášoch s ňou skákaných
a zaľúbenom nejedení!…
A tu ti vystrie slnečník!
Že bola na nej blúzka nová,
a dážď!… Tak tíchnu srdca slová,
a zmĺka búrnej lásky vzlyk,
keď s vetrom šľahne bezohľadne
i nebeských sĺz vlažných pár
na panny líca biele, vnadné,
na milú ustrašenú tvár.
Jej sukienočka pozaviala,
červený zatriasol sa mak,
čo na klobúku novom mala,
zavlhol nových črievic lak
na hladko-mokrom trotoáre,
hoc vo svetle lámp večerných
sťa čierny mramor v slnka žiare
sa jagal. V svetle tône ich
na chrbty svoje krpce vzali:
raz utekali pred nimi,
raz za chrbty sa sťahovali,
bez tvaru s fľakmi čiernymi.
Nuž zo svetla len tône pás,
z požiaru uhoľ pozostane…
A ona stratila sa v bráne.
Len šepla: „Zbohom! Druhý raz!“
Nepozrel ani do oblokov,
či ešte uvidí ju tam.
Len vie, že v tú noc päť ráz zmokol
a potom išiel s bandou sám
pod okienka jej tmavé, známe,
kde cigáň veľmi smutne hral
o šuhajovi, ktorý klame
a pekné dievča rozplakal,
o láske nikdy nehynúcej,
o mesiaci, čo svieti v sad,
o šepkaní a túžbe vrúcej,
o tom, že iba jednu rád,
o tom, že ako ona rada,
o tom, že ver mi, dievča, ver,
že ktosi v mdlobe lásky padá
u prahu starých, drahých dvier.
A podobne. Nuž moc a moc
ten cigáň piesní k oknám zlákal.
Na samý koniec: „Dobrú noc!“
zahúdol a on s kontrou plakal…
Hej, pamätá sa, pamätá,
že v okienečkách svetlo vzbĺklo,
horela duša zažatá
a malým bubnom srdce tĺklo.
A keď pred samým obedom
z postele dvíhal svoju hlavu:
jak dvíhal k svojim suchým rtom
obálku úzku zelenkavú
s jej pekným písmom, kde mu čas
zas ponúkla ich postretnutia,
jak bozkával on zas a zas
ten lístok jej bez pretrhnutia!…
Pred modly svojej obrazom
to srdce ľudské keď sa klania,
želaním, smiechom, rozkazom
a ostrým bičom vysmievania
nadarmo voláš biedny um:
zapadne každá silná vôľa
v rozkolísané vody vĺn,
sťa ťažkým kameňom by bola,
ňou nedajbože na dne hnúť,
skryjú ju toky teplej riavy.
Len keď už schne a padá rtuť,
sa ukazuje kečka hlavy
a oči schopné ku práci
a nos, čo nielen ruže vonia,
a uši, ktorým nestačí
reč zaľúbených striebrozvonná.
Až vylúpne sa celý muž,
hrať chlapský zástoj zasa súci,
nie na telo len, bradu, fúz,
lež murár pravý, murujúci
tie snahy v pevný, silný hrad,
nímž chráni národ žitie svoje,
čo každý musí murovať,
kým v nás je to, od boha čo je…
A chvíle míňali sa len
v tej kaviarni, v tom smrade, dyme.
V rozume deň a v duši sen
s tým predsavzatím: uvidíme,
či neroztrhá lásky sieť,
nestrasie ohyzdné jej putá,
zo srdca nevymetie smeť
a prach, nímž duša zapadnutá…
Nie, neobráti viacej zrak
k nej. Nie, nepomyslí viacej,
kam nôh jej zmizol plytký šľak,
kam padol obraz neľúbiacej,
kam podel sa ich veľký dom,
kto zvesil bránu maľovanú,
kam údajne ju, milovanú,
tak často odprevádzal on.
— Je koniec lásky a či bludu.
Nuž ďakujem i za ten blud.
Ja čakal zlato — dostal hrudu.
Pozdravená i za to buď!
Ty vyviedla si ma z tej noci
oslepeného. Riekla: deň
je pre mňa; vo dne vidia oči,
nech na noc zamknú sa: je tieň.
Naučila si ma, jak dívať
sa na svet tento múdry mám.
Čo povedať, čo v sebe skrývať,
čo počuť, keď už počúvam,
kam kročiť nohou, keď už kráčam,
kde postáť, keď sa zastavím,
kde plakať, keď sa slzou máčam,
kde plesať, keď sa zabavím,
kde mudrcom byť — naposledy:
keď ľúbiť — koho, kde a kedy…
Tak polohlasne hundral on.
Čaj ochladol už pred ním cele.
Tak vychlipol ho. Napokon
sa k tretej pobral do postele.

--- KAPITOLA 5 ---

IV
Že sme my takí egoisti!
My chceme, aby pohľad dám,
ten plný, nežný, dlhý, čistý,
vše svietil, ale iba — nám,
len na nás sadal a nás hladil,
nikdy sa nami nenasladil.
A ako zrak by reči ich
nám iba ľubozvučne zneli,
vo chválospevoch večitých
vždy od nedele do nedeli,
od svitania do mrkania,
neustále, bez prestania.
A ako reči tak i zmysly
ich iba ku nám ťahali,
si nami plné srdcia tisli
a za nami len vzdychali
vzdychami z duše hlbokými,
za nami, pre nich — jedinými!
Sťa motýľ letí k jedinému
najbohatšiemu v prepychu,
najplnšiemu a najsladšiemu
na tomto svete kalichu.
My múdri! Predsa dobre vieme,
že nás je plno v záhrade,
že vo vlastnom len pohľade
sme prví a sa milujeme
najväčšmi, že to iba my
vždy myslíme na samých seba,
i vtedy, keď nás hostiť treba
skromnosti kvôli figami.
My múdri! Onú božskú chybu
veď azda denne badáme,
že kvety sa len vtedy hýbu,
keď odlietame, sadáme.
Nehybne, tíško čakajú,
kým v túžbe vhupnúť na nebesá
v závodoch, kumštoch turnaju
my krúžime a potíme sa.
My múdri! Predsa známo nám,
že dáma je sťa vo výklade
jagajúci sa drahokam,
každému, ktorý ide tade,
privábi oči jeho lesk,
kto pozerá naň, k tomu letí,
i kúpia ho i jeho blesk
každému mihá, hrá a svieti!
Od peknej nechci dievčiny,
by na teba len pozerala.
veď ona nie je hlúpa skala,
čo do jednej doliny
pozerá. Odpusť jej, keď hľadí
na druhého, kým vo zhode
tú tvoju dennú kávu sladí, —
je to už u nej v prírode.
Lež hrdina náš neskúsený,
nuž zasluhuje pardonu,
že neprišiel hneď k zákonu,
čo takýmito robí ženy,
veď neprichádza k nemu nik,
hoc v päte derie zákonník,
hoc sám ich, ako krpce z kože,
dorába celé stotiny
a odrectovať všetky môže
na polnoc spopod periny.
Skôr narastie nám šedá brada
až po trasľavé kolená,
skôr vyvolí nás za člena
bez rady najmúdrejšia rada,
skôr bude z mora pevnina,
než aby sme sa naučili,
že nemôže vždy dievčina
pozerať na náš obraz milý.
Nie, nepotrpí otázky,
že blázon svoju milú skúma,
bo pozerá len do albuma,
kde nájde samé obrázky.
Oj, nie je na nich len on sám,
je dobre, ak sa nájde tam.
A ak je sám a druhých nenie,
to album zniesli z povaly
a patrí nemodernej žene.
Ktože ho za to pochváli?
Kde mudrc ten, čo pohodí
len rukou nad tým, čo sa stalo,
pomyslí: decko zabávalo
sa, kameň prasklo do vody,
kým padne piesočnaté na dno
i zrkadlina zavrie sa
a pozerajú do nej chladno
zvysoka zasa nebesá?
Kde filozof, čo bez poznámky,
keď svoju hlúposť vyskúma,
neprevracia i ďalej stránky
nepoctivého albuma,
vo ktorom vlastnú slávu hľadal,
neprekvapil sa, nezľakol,
keď odrazu mu obsah nadal
do namyslených hlupákov?
Kde muž ten silný, ktorý tvrdí,
že pekné pyšným všade je
a krv sa mu v tvár nevleje,
nezhíkne a sa nenasrdí,
keď zbadá, že mu otáča
vysoké, krásne, snivé čelo,
čo predtým srdcia kúzliť chcelo,
pár rohov, ako roháča?
Blen miešať — trpké miešanie,
hoc k uľaveniu dobre padne,
je predsa len na skapanie,
keď človek na svoj vred si sadne.
Nuž rytier našej poviedky
v najväčšej láske bez skúmania
na tieto prišiel výsledky,
čo samoľúbe srdce rania,
čo v mozog ženú srdca krev
a tiché oči zakrvavia,
premenia lásku v horký hnev,
života radosť razom zdlávia,
za krutou pomstou volajú
pre svoje malé poníženie,
prísahu zlostnú skladajú
na smrť pre ľahké utrpenie.
Veď by bol býval z kameňa,
paličkou keby nebol trepol
o dlažbu, pomstu nepošepol,
čo krutý koniec znamená…
Lež letí čas, sťa čierny vták,
čo tmavou čiarou nebo seká.
Mih — už je deň, mih — už je mrak,
mih — škovran spieva, kuvik škrieka.
Pozrieš. Tu jaro. Prizrieš sa
mu lepšie. Leto, nebesá!
Pokým o tomto presvedčíš sa,
už nahupol si na podzim.
Sad žltne, tmavie, ale kým
sa spamätáš, tu zima lysá!
Na ľade nedokončils’ kruh
a pod nohou už sa ti láme.
Tu, Ďuro, zasa jaro máme,
sypeme dohán na kožuch.
Ech, mrzko je to od zeme,
že galopom sa vždycky vrtí
a my tak krátko žijeme
pomerne k našej dlhej smrti.
Oj, koľké oči plakali,
oj, koľko rúk sa prosbou vzpína,
by tancovala pomaly
už táto stará balerína,
veď navrtela sa už dosť,
nech nás tak rýchlo neporúca,
neláme po pár túrach kosť,
nekazí mozog, srdce pľúca,
žalúdok, svaly, žily hneď, —
zväčšiny kresťankou je veď.
Sťa zakliatou by v tanec bola,
nie, — letí ako bláznivá,
nečujne a sa nedíva,
len robí svoje staré kolá,
zaiste na takt hudby sfér,
hoc divno, túto predsa riadi
nie právnik bezfúzatý, mladý,
lež starý, vážny aranžér.
A ako tvár a toalety
prastarej tejto kokety
sa menia, pokým v tanci letí
od slnca slncu v ústrety,
tak s ňou sa i my premieňame,
ak nás len pánboh poživí,
raz plesáme, raz nariekame,
sme zelení a šediví.
A predsa, predsa ľudia žijú
i pri tej veľkej rýchlosti,
ba mávajú aj históriu
ku žiaľu, abo k radosti.
Hrdina náš nie jediný.
Ten malý rozdiel dopustíme:
niektorých značia dejiny,
tohoto zas my zaznačíme.
Ten jeden krátky letný deň
do dejín píše celé strany,
keď je to práve nie i ten
kus vyššie nami načrtaný…
Náš hrdina, náš mladý muž
u svojho ešte postál lôžka,
aj snil, aj blen zas miešal troška,
aj zobliekol si kabát už
a takto chodil hore-dolu
za jednu celú hodinu,
na krásnu kľajúc dievčinu
aj s otcom moralistom spolu.
Lež mih…
Za lásky prielomom,
plného srdca rozpoltení,
si hvízda on pod paplónom
veselo, k stene obrátený.
Elenka trošku plakala,
len trošku, lebo s otčenášom
na ústach ešte zaspala…
Tak zahojí sa všetko časom.
Raz hojí deň, raz minúta,
raz týždeň a raz mesiac trvá,
kým stiahnutá sa zrovná brva
a stíchne duša pohnutá.