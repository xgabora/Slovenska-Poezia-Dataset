--- KAPITOLA 1 ---

Rusku
[
1
]
Holomci gániaci mi do líc chceli pľuť.
Pod štyrmi bodákmi, do krvi okutými
rukami, zahnali ma v tmavý, mokrý kút,
zavreli dverami v dva vrhy zamknutými,
preč hnali s kliatbami od kúska obloka,
zabrýzgali mi, čo mám k srdcu priľnuté:
pre túžbu za tebou, zem ruská, široká,
sťa nebo sinavé, nad hlavou rozpnuté.
No predsa stúpil som na cesty tvoje prašné:
Cez hory prechodím so smrekom, hájmi briez.
Ku srdcu tiahnem ti a moje búcha hlasne,
že trhám okovy, že rozbijem už mrež,
že voľným budem raz…
Ach, dostal som sa krásne
na kasárnický dvor.
A ty?
Ma väzníš tiež.
Charkov 17. VII. 1915
[
1
]
Rusku
— Charkov 17. VII. 1915. Jesenský napísal túto báseň
               pod vplyvom zážitkov minulých dní, v ktorých prežíval prvé dni zajatia. Báseň v
               rukopise má až štyri varianty. Dva sú uverejnené v rukopisnom denníku pod signatúrou
               RJJ č. 35. Z nich prvý, najstarší variant, je bez názvu. Druhý variant má názov
               Rossii. Tretí variant je v denníku so signatúrou RJJ č. 38 a je tiež bez názvu.
               Posledný rukopisný variant je v zošite RJJ č. 6. Aj tento variant sa však na mnohých
               miestach odlišuje od vydania, ktoré vyšlo v Tranosciu. No nie iba to. Báseň i v prvom
               knižnom vydaní, ktoré vyšlo v Jekaterinburgu v roku 1918, má značné odchýlky, ktoré
               sa nezachovali ani v jednom rukopisnom variante a ani v neskorších vydaniach knižných
               ich autor neprevzal. Uverejňujeme posledný rukopisný variant z rukopisného zošita RJJ
               č. 6:
Holomci gániaci mi do líc chceli pľuť.
Pod štyrmi bodákmi s rukami sviazanými
mňa kmána hlúpeho vohnali v tmavý kút,
dverami zavreli v dva vrhy železnými
a s kliatbou hnali preč od kúska obloka,
tupili všetko, čo mám k srdcu prilnuté,
pre túžby za Tebou, zem ruská široká,
sťa nebo sinavé nad hlavou rozpnuté.
A teraz vstúpil som na cesty Tvoje prašné
vedúce cez hory smrekové, hájmi briez,
ku srdcu tiahnem ti, čo zatrepalo hlasne
roztrhať okovy, hrdzavú rozbiť mrež
tlačiacich Slovákov. Ach, dostal som sa krásne
na kasárnícky dvor. A ty? Ma väzníš tiež.

--- KAPITOLA 2 ---

Zem Puškina
[
2
]
Zem Puškina i Lermontova
[
3
]
tam v izbičke u obloka
narástla si dovysoka
od ich ľubozvučného slova.
A túžil som: ten čudný kraj,
Taťjanu v moci Onegina
i snežné vrchy Pečorina
i Vieru uzrieť, bože, daj!
[
4
]
Tu sedím o múr opretý
na slnci, na kamennej dlážke
v honvédsku blúzu odetý
[
5
]
a dvaja tvoji poeti
nerozprávajú mi o láske:
Sú páni hrdí, zapätí.
Charkov 18. VII. 1915
[
2
]
Zem Puškina
— Charkov 18. VIII. 1915. Rukopis básne je v
               zošite RJJ č. 6. K napísaniu básne Jesenského inšpirovali pravdepodobne dva momenty,
               ktoré spomína vo svojom denníku (RJJ č. 35). Prvým je rozhovor o Puškinovi dňa 16.
               júla 1915 jedným „perevodčikom“, druhým spev ako sám uvádza „brata Rusa“, ktorý bol
               zamestnaný v kancelárii a pri práci si hlučným tenorom pospevoval Lermontovove verše
               „Vychažu ja adin na darogu“ (17. júla 1915).
[
3
]
zem Puškina a Lermontova…
— básnik označuje Rusko menami dvoch svojich najmilších ruských básnikov, ktorí neobyčajne vplývali na počiatky jeho tvorby.
[
4
]
Taťjanu v moci Onegina / i snežné vrchy Pečorina / i Vieru uzrieť, bože, daj!
—
Taťjana
— hrdinka Puškinovho veršovaného románu Eugen Onegin;
Pečorin, Viera
— hrdinovia Lermontovovho románu Hrdina našich čias;
… snežné vrchy Pečorina
— severný svah Kaukazu, kde sa odohráva dej Lermontovovho románu.
[
5
]
… v honvédsku blúzu odetý…
— V Rakúsko-Uhorsku bolo od vyrovnania r. 1867 dvojaké vojsko: spoločné vojsko, s veliacou rečou nemeckou, do ktorého dodávalo Uhorsko stanovený ročný kontingent brancov a ktoré podliehalo spoločnému ministerstvu vojny a spoločnému veleniu, a potom osobitné uhorské vojsko s veliacou rečou maďarskou, podliehajúce uhorskému ministerstvu národnej obrany a osobitnému uhorskému veleniu, tzv. honvédi (domobranci). Jesenský slúžil u honvédov.

--- KAPITOLA 3 ---

Zbohom
[
6
]
Hej, zbohom to bolo, a nie do videnia,
keď sme si posledný raz smutní ruky dali.
Tvár tvoja zmizla mi, jak biela šatka v diali,
čo viala ku šťastiu na púti trpenia.
Nie, šťastia nebude: veď nám do lúčenia
tie oči potichu na líca slzy liali,
veď čo nás tešilo, zas hlúpi ľudia vzali,
veď zostalo pre nás len večné túženia…
Myšlienky moje sú sťa z pavučiny sieť.
V nej stále trepoce sa jedna svetlá muška.
Nemôžem pustiť ju, na krídlach jej je med,
tým ona kŕmi ma, keď v holých poliach Ruska
ma upomína na náš drahý, malý svet.
Charkov 21. VII. 1915
[
6
]
Zbohom
— Charkov 21. VII. 1915. Báseň je v rukopise v denníku
               pod značkou RJJ č. 35 a tiež v RJJ č. 36. V deň, keď báseň napísal, má Jesenský v
               svojom denníku poznačené: „Ach Anča! Čo a koľko myslím o Tebe, o Vašom dome
               príjemnom, dvore, záhrade. Slzy mi idú do očí od diaľky, čo nás delí, od ďalekosti
               svidania sa, nad osudom čo ma odtrhol od Teba skoro celkom, ako by sme jeden pre
               druhého boli umreli akiste na dlhý čas. Neverím, že by listy moje prišly ku Tebe a
               následkom toho ani Tvoje ku mne. Už som skoro presvedčený, že i ja pôjdem niekam na
               dedinu… Bol som v pisárni sám a napísal som dva sonety. Jeden po obede, ktorý som Ti
               aj zaslal na karte (ide o sonet Žene) a ktorý iste nedostaneš. Druhý večer, už pri
               lampe“. Večer napísal práve Jesenský sonet Zbohom, v ktorom si pripomína lúčenie na
               žilinskej stanici pred odchodom na front. V rukopisných variantoch sú značné odchýlky
               (v rukopise RJJ č. 35 nemá báseň názov) od publikovaného znenia. Tieto odchýlky
               nemenia celkový zmysel i zameranie básne. Rukopis básne RJJ č. 6 znie takto:
Hej s Bohom to bolo a nie do videnia,
keď sme si posledný raz smutné ruky dali
a zmizla Tvoja tvár, sťa biela šatka v diali,
čo viala ku šťastiu na púti trpenia
na púti trpenia, že nám do lúčenia
tie oči naše zas potíšky zaplakaly,
že čo nás tešilo zas hlúpi ľudia vzali,
že zostalo nám len zas večné túženia.
Myšlienky moje sú pavučia teraz sieť.
V ňom stále trepoce sa jedna svetlá muška.
Nemôžem pustiť ju, nemôže uleteť:
veď srdcom chovám ju, na krýdlach jej je mäd
čím ona kŕmi ma, keď v holých poliach Ruska
ma upomína na náš drahý, malý svet.

--- KAPITOLA 4 ---

Žene
[
7
]
Ponad kasární strechy červené
uzučká stuha stromov zelenie sa.
Široké, siné nebo peklom plesá,
dvor žltý zachvátilo v plamene.
Šedivý, biedny plienny
[
8
]
ku stene
za troškou tône polonahý klesá,
pot stiera hojný, hundre na nebesá,
že bez hriechu byť môže trpenie.
Mne v tomto ohni rovno v srdce padá
objatý viničom tvoj rodný dom
so záhradou, kde neraz deva mladá
na jabloň sedala… Ľa, teraz hľadá
tieň pod ňou iste. Bože, keby som
tak sedieť mohol, ako sa mi žiada!
Charkov 21. VII. 1915
[
7
]
Žene
— Charkov 21. VII. 1915. Báseň je v rukopise v denníku
               RJJ č. 35 a tiež v zošite RJJ č. 6. Vznik básne — pozri pozn. k predchádzajúcej
               básni. Na okraji RJJ č. 35 je autorova poznámka: Poslané!
[
8
]
plienny
(z rus.) — zajatec

--- KAPITOLA 5 ---

Noc
[
9
]
Noc. Nespím. Plný mesiac hľadí
na lôžko: stolík dlhoký.
Van rozbitými obloky
mi ľahko tvár a boky hladí.
V susedstve oživeli sady.
Rus zabáva sa široký.
Ľa, Lermontova na sloky
vyspevuje tam tenor mladý:
Vychažu ja adin na darohu.
[
10
]
Piesenka schádza v publikum
vraz valsom moderného slohu.
Počúvam, hľadím na oblohu.
Tu dolu tanec, láska, šum,
tam tíška pokorená bohu.
Charkov 25. VII. 1915
[
9
]
Noc
— Charkov 25. VII. 1915. Obidva rukopisy (RJJ č. 35, RJJ
               č. 6) básne Noc, až na nepatrné odchýlky v posledných dvoch veršoch sa zhodujú.
               Jesenskému sa znovu vynorila postava Rusa, ktorého spomína v denníku RJJ č. 35 17.
               júla 1915 — poznámka k básni Zem Puškina — a tento zážitok dopĺňa skúsenosťami, ktoré
               prežil v minulých dňoch. V knižných vydaniach sa doteraz uvádzalo chybné označenie
               vzniku básne — 27. júl 1915. Podľa rukopisných materiálov báseň Jesenský napísal 25.
               júla 1915.
[
10
]
Vychažu ja adin na darohu
(rus. fonetický prepis) — Idem ja sám na ulicu.

--- KAPITOLA 6 ---

Padol som neraz…
[
11
]
Padol som neraz do kaluže
pri rozputnanej zábave,
no ideálom boli ruže
čistučké, svieže, voňavé.
Tak ako z čiernej zeme rastie
i tá najbelšia ľalia,
tak v močarine hľadal šťastie
som v steble čistoty i ja.
Nezafŕkaný obličaj
a dušu, srdce vždycky čisté
zachovaj pre mňa, drahý Kriste
a opäť, opäť sily daj,
keď satan vody pramenisté
by v čarovný svoj zviesť chcel kraj.
Charkov 27. VII. 1915
[
11
]
Padol som neraz
— Charkov 27. VII. 1915. V denníku RJJ č. 35
               je poznámka: „Ináč dva dengľavé sonety som vystruhol. Či ich domov prinesiem,
               neviem.“ Báseň v RJJ č. 35 i v RJJ č. 38 je bez zmien, ale bez nadpisu. Názov básne
               Jesenský uviedol až v rukopise so signatúrou RJJ č. 6. Rukopisné i knižné znenie
               básne sa zhoduje.

--- KAPITOLA 7 ---

Godovščina
[
12
]
Oj, Bože, ktorý vidíš zhora,
nalejže už raz oleja
do tohto zbúreného mora…
Veď mnohá Tvoja nádeja
a túžba Tvojmu synu cenná,
dosť vrelých sŕdc a životov,
zachvátená vĺn besnotou,
viac modlitieb ku Tebe nemá…
Ak ale v tíške našu krev
má cicať zas pysk satanáša,
krv nech sa ďalej cedí naša,
poľami rozlieha sa rev!
O tvrdé brehy mora hnev
a lebka vraha roztrieska sa!
Charkov 27. VII. 1915
[
12
]
Godovščina
— Charkov 27. VII. 1915. Poznámka k básni Padol
               som neraz sa vzťahuje aj na báseň Godovščina. Autorom spomínané dva sonety sú: Padol
               som neraz a Godovščina. Báseň je v denníku RJJ č. 35 s názvom Godovščina, v RJJ č. 38
               bez názvu. V RJJ č. 6 sa uvádza opäť s názvom Godovščina. Báseň v rukopise (RJJ č. 6)
               znie takto:
Oj, Bože, ktorý vidíš s hora,
nalej že už raz oleja
do tohto zbúreného mora!…
Ved mnohá Tvoja nádeja
a túžba Tvojmu synu cenná,
dosť vrelých sŕdc a životov
zachvátená vĺn besnotou
viac modlitieb ku Tebe nemá.
Nech kostolov nezhynie spev
a nech sa s modlitbami vznáša
s ktorými už raz zavďačia sa
tí, ichž ku brehom viedla spása
a nestihol Tvoj hrozný hnev,
či zlostná rozkoš Satanáša.

--- KAPITOLA 8 ---

31. VII. 1915
(Keď som snubný prsteň predal)
[
13
]
Vo vojne tejto dneska prvý raz
mi duša prebodnutá krvácala
od údera, čo vlastná ruka dala,
zahlušiac tichý, ponížený hlas:
dnes prsteň s menom, ktoré len ty máš,
s dňom, keď vo sľube si ma pobozkala,
na veky vekov z prsta zosnímala
a roztrhla kruh nekonečný náš
za drobný groš. Oj, žena moja drahá,
ty odpustíš mi, keď sa zídeme
a ukážem ti nový krúžok blaha:
môj objem verný, čo ťa nezanahá
viac nikdy, kým ma vložia do zeme,
hoc bude moja biedna ruka nahá.
Charkov 31. VII. 1915
[
13
]
31. VII. 1915
— Charkov 31. VII. 1915. Podtitul básne v
               rukopise: „Keď som snubný prsteň predal.“ V doterajších knižných vydaniach sa uvádzal
               chybný dátum vzniku básne (28. VII. 1915). Podľa záznamov v denníku i rukopisných
               variantov básne, báseň vznikla 31. júla. Autor v súvislosti so vznikom tejto básne v
               denníku (RJJ č. 35 i RJJ č. 38) uvádza: „Chcel som založiť snubný prsteň, ale to
               nešlo. K večeru po duševnom boji som ho predal. Bol som hladný, nemal som ani na
               dohán. Cena tri rubl. 75 kopejok. Hnusím sa sám sebe. Len keby došly groše, aby ho
               mohol naspäť odkúpiť… Večer som písal v kancelárii sonety…“ Medzi rukopisom (RJJ č.
               6) a knižným znením sú tieto odchýlky:
verše 3 — 6:
a moja vlastná ruka úder dala
zahlušiac drzo ponížený hlas.
Dnes prsteň s menom drahým, čo Ty máš,
dátumom, keď si prvý bozk mi dala

--- KAPITOLA 9 ---

Vychádza mesiac…
[
14
]
Vychádza mesiac nad komínom,
v ďaleku striebri sadu lem,
po daždi sviežo dýcha zem
a vábi svojím vlažným stínom
ta, ta, na polia ďaleké,
kde vôňa materinskej dúšky,
kde klonia sa ku domcom vŕšky
a vŕby čupia pri rieke…
Tam, tam by som ja našiel bránu,
čo sa už dávno zavrela,
tak ako oči, kvety z ľanu,
po dlhej modlitbe ku Pánu…
Noc jasná, krásna, veselá
neskončila by sa ku ránu!
Charkov 23. VII. 1915
[
14
]
Vychádza mesiac
— Charkov 23. VII. 1915. V denníku RJJ č. 35
               i RJJ č. 38 Jesenský píše: „K večeru bol dážď, ktorý troška ochladil vzduch. Okolo
               desiatej vyšiel mesiac. Napísal som ešte jeden sonetík, kúriac machorku“. Za týmto
               textom nasleduje báseň, ktorú inšpirovala oná večerná nálada. V RJJ č. 35 je na
               okraji poznámka, napísaná perom: Poslané žene. Tu znovu sa uvádzal chybný dátum
               vzniku básne. Podľa rukopisných materiálov Jesenský báseň napísal 23. júla. V
               rukopise, v ôsmom verši, nad perom napísanom a tiež v knižných vydaniach vytlačenom
               verši je ceruzkou prečiarknutý tento verš: a vŕby čupia pri rieke (RJJ č. 6).

--- KAPITOLA 10 ---

30. VII. 1915
[
15
]
I.
Srdce ma bolí pri spomínaní,
hrdlo mi stíska, oči mi kalí,
roztieram slzy v hlbokom žiali,
neuschýnajú na holej dlani:
Dievčatko mladé mám pred očami,
čo čaká na vlak idúci z diali,
v ňom toho, čia je, komu ju dali
s dôverou v žitie a nádejami.
Šesť rokov tomu…
[
16
]
Smejú sa oči,
tvár drahá, známe jediné ústa.
Dlaň ľahučko sa do dlane púšťa
a láska s láskou párom sa točí
ta do života na ľahkom koči.
Hviezdy nám horia! Hory nám šuštia!
II.
Koč hrčí. V stínoch cesta sa belie.
Svah do hlbiny púšťa sa zľava,
napravo hora smreková, tmavá,
v ďaleku dom pri domci sa stelie
so svetielkami. To žitie celie
jediná cesta nám vyrozpráva:
stín so svetlom i nás očakáva.
Z vŕška na vŕštek a na veselie!
A po veselí… Šesť rokov vskutku
už prešlo… Plačem, horko bezmála.
Akoby si mi dnes povedala,
keď hodil som ti neraz v tvár hrudku,
keď ako smiechu viac bolo smútku —
že si len za mnou banovávala?
Charkov 26. VII. 1915
[
15
]
30. VII. 1909
— Charkov 26. VII. 1915. Báseň Jesenský napísal
               pri príležitosti šiesteho výročia svojho sobáša. Rukopis básne je v zošite so
               signatúrou RJJ č. 6 i v denníkoch RJJ č. 35 a RJJ č. 38. Závažných a podstatných
               odchýliek medzi rukopisným a knižným znením básne niet.
[
16
]
Šesť rokov tomu…
— Jesenský sa ženil 30. VII. 1909.

--- KAPITOLA 11 ---

Večera
[
17
]
Zavreskla trúba, ale k „užine“.
[
18
]
Na dvore všetky mačky mravčia, psíci brešú.
Plienni sa roja. Lavoáre nesú
pre „zupu“
[
19
]
s rybou hen do kuchyne.
Desiati sadnú ku nej s hladnou tlamou.
Ozlomkrk vypakúvam varešku.
Ak nie, nuž môžem poslať pre sviečku
a páliť ju nad kostrami a jamou.
Ach, pred rokom len, práve do pery
si hrýzla moja žena starostlivá,
čo upiecť k veľmi dobrej večeri,
kým sa ja vrátim z pohárčeka piva
prv ku kuchárke, ako to už býva,
potom ku stolu plný dôvery.
Charkov 28. VII. 1915
[
17
]
Večera
— Charkov 28. VII. 1915. Rukopis básne je v zošite RJJ
               č. 6 i v denníku RJJ č. 35. Pôvodný názov básne, ako o tom svedčí jej prvý rukopisný
               záznam, bol Užina. Na okraji v zátvorkách Jesenský napísal Večera. Tento názov
               neskoršie prevzal ako definitívny. Názov Užin je tiež v RJJ č. 6. V zátvorke je opäť
               uvedený názov Večera. Medzi rukopisom (RJJ č. 6) a knižným znením sú tieto odchýlky:
verš 2:
A všetky mačky mravčia, psíci brešú
verš 12:
kým domov prídem s pohárčeka piva
[
18
]
užin
(rus.) — olovrant, tu značí večeru
[
19
]
zupa
(z ruš.) — polievka

--- KAPITOLA 12 ---

Obzor sa šíri…
[
20
]
Obzor sa šíri. Väčšie okno mám.
Kus mesta vidím v háji topoľov.
Nad nimi skvie sa veža s kupolou
a ďalej zase kríž a kríž a chrám.
Pod snehobielou malou vilou tam
fabrika dymí tupou svojvôľou
a ďalej, ďalej priestor sokolov:
holubie šíre nebo tvorí rám…
[
21
]
Zapadá slnce. Guľa krvavá
oblaky zapaľuje rudým plamom.
Už horí vila malá. Chrám za chrámom,
kríž za krížom sa chytá. Záplava
zo striech na dvor sa valí bezhlavá.
A čosi zablčalo v srdci samom.
Charkov 29. VII. 1915
[
20
]
Obzor sa šíri
— Charkov 29. VII. 1915. V denníku RJJ č. 35 i
               v RJJ č. 38 Jesenský napísal: „Ráno pekné. Vietor. Prehnali ma do druhej kancelárie…
               Na noc som šiel na moje starodávne stolíky. Na jednom som napísal sonet: Obzor sa
               šíri… na druhý som si ľahol…“ Medzi rukopisom básne (RJJ č. 6) a knižným znením sú
               tieto odchýlky:
verš 1:
Iné okno mám
verše 5 — 6:
Pod snehobielou malou vilou tam
fabrika dymí tupou svojvôľou
[
21
]
… holubie šíre nebo tvorí rám…
— básnik tu používa ruské slovo
goluboj
, belasý, takže veršu treba rozumieť takto:
belasé
nebo tvorí rám.

--- KAPITOLA 13 ---

Obrážtek môj…
[
22
]
Obrážtek môj na srdce maľovaný.
Či sa naň, moja drahá, pamätáš?
Šesť rokov tomu maľoval ho čas,
čo zviazal nás, čo sme si zaviazaní:
Stôl nechali sme kvetmi posypaný,
šum stolovania, nedopitú čaš,
do záhrady nás zvábil tajný hlas,
pod nebo, stromy, kde sme boli sami.
Tam medzi rozkvitnutým krovím my
podali sme si ruky presvedčení,
s pohľadmi ako lúče čistými,
že budeme si nerozlučnými.
Teraz to vieme, čo sme rozlúčení,
čo delia nás dve veľké krajiny.
Charkov 31. VII. 1915
[
22
]
Obrážtek môj
— Charkov 31. VII. 1915. Text básne v rukopisoch
               (RJJ č. 35, RJJ č. 38) je bez názvu. Prvý raz má báseň názov v rukopisnom zošite RJJ
               č. 6, v ktorom druhý verš znie takto:
Či sa naň, žena moja, pamätáš?

--- KAPITOLA 14 ---

I kasárňa
[
23
]
I kasárňa sa chladnou nocou plní.
Vyliezli na kurínce plienni už.
Pesničky z kraja hudú si pod fúz,
niektorý píska, až tak v ušiach brní.
Ba, drichme v chrapote tam jeden spáč.
Hen súdruhom kmán o víťazstvách zhýba.
Tam tvrdia, že je kaša ako ryba,
len toho chleba keby bolo viac.
Prichádza v ťažkých čižmách strážnik ruský,
utícha pieseň rodná, milená,
papiros
[
24
]
zhasínajú rudé krúžky…
Topole šuštia. Luny pásik úzky,
trasúci zrazu padá do tieňa
a s ním i pesnička:
Nie dlja meňa…
[
25
]
Charkov 3. VIII. 1915
[
23
]
I kasárňa
— Charkov 3. VIII. 1915. Text básne je v zošite RJJ
               č. 6 pod názvom Večer. Aj tu je chybné označenie dňa, kedy báseň vznikla.
verš 7:
Výkrik, že kaša lepšia je, sťa ryba
verš 10:
A tíchnu rodné piesne zejména
[
24
]
papirosa
(rus.) — cigareta
[
25
]
„Nie dlja meňa“
(rus.) — nie pre mňa

--- KAPITOLA 15 ---

Vzdych
[
26
]
Veď mnohí, mnohí zahynú,
veď viem, že treba pominúť,
no, nedaj, bože, zahynúť,
kým neuvidím otčinu
a tú, čo sa mi v objem vsunie,
sťa prsteň snúbenia na prst,
chcem z dlane jej mať lásky z hrsť,
za hrsť dať svoje srdce plnie.
A potom k bytu malému
nech zanesú ma moji známi,
keď drahí hodia mi do jamy
kus hrudky k vencu skromnému:
je ľahšie milujúcemu,
keď sú nablízku milovaní.
Charkov 4. VIII. 1915
[
26
]
Vzdych
— Charkov 4. VIII. 1915. Báseň je v rukopisnom znení v
               zošite RJJ č. 6. Viac veršov je poprečiarkovaných a nad nimi sú nadpísané iné.
               Poprečiarkované verše sú tieto:
verše 4 — 5:
kým nestretnem dlaň ženinu
čo sa do mojej ruky vsunie
verš 7:
chcem z dlane jej mať lásky z hrsť
verš 11:
keď ona hodí mi do jamy
verš 14:
v hrobe, keď nad ním milovaný.
Z veršov, ktoré autor prepracoval až príliš zreteľne vidieť, že celkove zameranie
               básne bolo pôvodne iné, než aké je v konečnom štádiu.

--- KAPITOLA 16 ---

Už zase mrká…
[
27
]
Už zase mrká. Koľko ešte dní
zahasne tam za palôt pestrým radom,
obkrútených, sťa šatkou ňadrá, sadom,
kým príde túžený a posledný?
Či ozaj doma chladná jeseň skmáše
zelenú odev mladých topoľov?
Či zaplačú, sťa vietor, od bôľov
v konároch uschnutých i túžby naše?
I na čistinke háj sa rozrastá,
les hustý, tmavý, neprístupný lúčom,
a vlčích jám a tŕňov i na stá
je v ceste k zámku, v srdci našom mrúcom.
Ďaleko ešte izba trinásta
s odklínajúcim čarodejným kľúčom.
Charkov 5. VIII. 1915
[
27
]
Už zase mrká
— Charkov 5. VIII. 1915. Rukopis básne je v
               zošite RJJ č. 6 a sa značne odlišuje od textu, ktorý vyšiel prvý raz vo vydaní v
               Jekaterinburgu 1918 i od vydania tranosciovského. Rukopisné znenie básne je takéto:
Už zase mrká. Koľko ešte dní
zahasne tam za palôt pestrým radom,
obkrútených, sťa šatkou ňádra sadom,
kým príde túžený a posledný?
Či ozaj doma zimný vietor zkmáše
zelenú odev mladých topoľov,
či zaplačú, sťa vietor, od bôľov
v konároch zoschnutých i túžby naše?
I na čistinky háj sa rozrastá,
tma lesa nedovolí vniknúť lúčom,
po nebi stopy nieto všemohúcom
a priepastí a tŕňov i na stá.
Ďaleko kaštieľ, izba trinásta,
necvengnú ľahko čarodejným kľúčom.

--- KAPITOLA 17 ---

Rok tomu…
[
28
]
Rok tomu, čo ma za mreže
a ťažké dvere zastrčila
vlasť moja drahá, roztomilá,
vlasť bezprávia a lúpeže.
Šiel som ju brániť s druhými,
lež gver mi zrazu z ruky vzala,
ich želiezkami okovala,
sťa ona sama hrubými.
Z tmy mozgu nikdy nesvitá.
Tam z golierov len zlato žiari
a hviezda na buk prišitá.
Tma bude cáriť večitá,
kým temnú hlavu nepopári
so zemou duša ubitá.
Charkov 5. VIII. 1915
[
28
]
Rok tomu…
— Charkov 5. VIII. 1915. V básni sa Jesenský vracia
               k udalostiam spred roka, kedy ho uväznili. Jesenský príčiny svojho uväznenia podrobne
               opisuje v próze Cestou k slobode (Tranoscius 1946, str. 11 — 18). Báseň v rukopise má
               názov Ročnica a je pomerne dosť odlišná od knižného znenia. Rukopis básne zo zošitu
               RJJ č. 6 má takéto znenie:
Rok tomu, čo ma za mreže
a ťažké dvere zastrčila
vlasť moja drahá roztomilá,
vlasť bezprávia a lúpeže.
Šiel som ju brániť s druhými,
lež „kver“ mi zrazu z ruky vzala,
ich želiezkami okovala,
sťa ona sama hrubými.
Ja viem, čo si sa rozplanula:
ty svätila si iba chrám
tej viery tvrdej, ako žula,
že drahý brat sa blíži k nám,
že nesie vrelej lásky plam,
že duše si nám neokula.

--- KAPITOLA 18 ---

Duša, harfa stará…
[
29
]
Duša, harfa stará, dopukaná,
natiahnutá struna tvoja zneje,
keď sa svetlo prelestného rána
do kasárne na prič ku mne leje.
Prítomnosť sa, sťa noc, skryje planá,
svetiel rad sa zapáli a smeje
v rozoranom poli spomínania,
osvecuje ťa a hreje, hreje…
Trhám ruže v našom malom sade,
prší rosa z nich na mokrú trávu:
slzy radosti, že pre zábavu
rvem ich žitie voňavé a mladé,
pre zábavu ruže, ktorá v rade
vykvitla a volá: „Poď na kávu!“
Charkov 8. VIII. 1915
[
29
]
Duša, harfa stará…
— Charkov 8. VIII. 1915. Rukopis básne
               (RJJ č. 6) a knižné znenie sa zhodujú.

--- KAPITOLA 19 ---

Chryzantémy
[
30
]
Deň za dňom letí. Týždne uplynú.
Noc tichá, studená, vrav, šepniže mi:
či jeseň skrýva šťastnú hodinu,
čo povedie do drahej, rodnej zemi,
kde vidím i ja, jak sa rozvinú
v strapaté biele hlávky chryzantémy,
a jednu z nich, ich dušu rodinnú,
ku srdcu priviniem zas potešený…?
Ty mlčíš, ako mŕtva pri boku
živého, ktorý hrôzou ledva dýcha,
že strhneš ho raz v jamu hlbokú
a chryzantémy tam na obloku,
a jednu z nich, ich dušu, ktorá vzdychá,
viac neuvidím z večitého ticha.
Charkov 14. VIII. 1915
[
30
]
Chryzantémy
— Charkov 14. VIII. 1915. Jesenský v súvislosti s
               touto básňou má v denníku RJJ č. 38 túto poznámku: „Poobede som sonetoval. Prišlo mi
               na um, čo mi žena raz v jednom liste písala: ako presádzala krizantémy a že až
               vykvitnú, bude koniec vojny a budeme sa spolu kochať v nich…“ Rukopis básne je v
               zošite RJJ č. 6.

--- KAPITOLA 20 ---

Ty, drahý bratre…
(Pánu S. H.)
[
31
]
[
32
]
Ty, drahý bratre z Trenčína,
[
33
]
ty otvoril si ťažkú bránu,
ty vyviedol si zo stína
ma v osvetlenú panorámu.
Nech padne v žitie tvoje za to
to svetlo, ktoré videl som,
i šťastie sŕdc i rýdze zlato
úsmevu jagavého v ňom.
Ja utiahnem sa ticho v tieň
kasárnického dvora zase
a padnem opäť rád vo plen:
[
34
]
veď je nablízku srdce naše,
čo trepoce za národ ten,
nad ktorým slzy mne na riase.
Charkov 19. VIII. 1915
[
31
]
Pánu S. H.
— báseň je pripísaná Samuelovi Huntošíkovi,
               spoločníkovi obchodnej firmy Krutošík a Huntošík v Odese, ktorý mu poslal peňažitú
               zásielku.
[
32
]
Ty, drahý bratre…
— Charkov 19. VIII. 1915. Podľa rukopisných
               záznamov báseň Jesenský napísal 19. augusta a nie 14., ako sa doteraz uvádzalo. V
               rukopise RJJ č. 6 v podtitule je venovanie: „p. S. Hunčíkovi“, ktorý Jesenskému
               poslal peniaze. Rukopisné znenie básne je takéto:
Ty drahý bratre z Trenčína,
Ty otvoril si ťažkú bránu
zo dvora v pestrú panorámu
do sveta svetiel zo stína.
Nech padne bratre Tebe za to
to svetlo, ktoré videl som
a celý jasný úsmev v ňom
i šťastie sŕdc i rýdze zlato.
Ja utiahnem sa ticho v tieň
kasárnickeho dvora zase
a padnem opäť rád vo plen:
veď je na blízku srdce naše,
čo iste bije za kraj ten,
za ktorým slzy mne na riase.
[
33
]
Ty, drahý bratre z Trenčína
— Huntošík, práve tak ako jeho spoločník, boli pôvodne drotári a peniaze na obchod si zadovážili podomovým predajom drotárskych výrobkov. Keďže drotári pochádzali z Trenčína, oslovuje básnik Huntošíka ako Trenčana a krajana, lebo od presídlenia do Bánoviec sa aj on pokladal za Trenčana.
[
34
]
plen
(rus.) — zajatie

--- KAPITOLA 21 ---

Večerom
[
35
]
Koliesko žitia, vrť sa, vrť!
Jednako klep, len klep, len klep!
Hoc v každom skrute bližšia smrť,
no ďalej ruská zem a step.
Čím ďalej ruská step a zem,
tým bližší život v diaľke tam.
Žiť radšej, čo len chvíľu, chcem,
jak roky umierať tu sám.
Chcem doma, ako chodil som,
keď mesiac zapaľuje sa,
vyjsť hoci raz len do lesa,
vydýchnuť z hĺbky hrudi v ňom,
zadívať sa na nebesá,
na malý sad, na malý dom.
Charkov 20. VIII. 1915
[
35
]
Večerom
— Charkov 20. VIII. 1915. Rukopis básne je v zošite
               RJJ č. 6. Medzi rukopisom a knižným znením básne sú tieto odchýlky:
verš 2:
Jednako klep len, klep len, klep!
verš 7:
Žiť radšej s Tebou chvíľu chcem,
V rukopise je časť verša — „s Tebou“ — prečiarknutá a nad ňou napísané: „Čo len“.
verš 9:
Len doma, ako chodil som,
Slovo „doma“ je v rukopise prečiarknuté a miesto neho je „s Tebou“.
verše 11 — 14:
vychádzať zase do lesa,
vydýchnuť zhĺbky hrudi v ňom,
výnsť, pozerať na nebesá
a dívať sa na malý dom!

--- KAPITOLA 22 ---

Na Nový rok
1916
[
36
]
Kam ste sa podeli, vy roky drahocenné,
bozkami končiace a láskou idúce,
keď srdce plesalo a ústa horúce
rok Nový volali národu, matke, žene?
Kde veselý váš smiech, že prišiel zas rok Nový
a že sa započal vo zdraví, veselí?
Vy roky rozkošné, kam ste sa podeli,
váš západ ružový a východ purpurový?
Krv, krv zaliala vás, pozabíjali stony,
potopil potok sĺz, popálil oheň miest,
zahlušil hukot diel a pušiek milióny,
roztrela odrazu tá mocná božia päsť.
Rok Nový preklínam i všetky blbé tróny,
i ten najvyšší trón, i ten najväčší trest!
Berezovka 1. I. 1916
[
36
]
Na Nový rok
— Berezovka 1. I. 1916. Rukopis básne je v zošite
               RJJ č. 6. Má dosť odchýlok od knižného znenia. Aj jednotlivé vydania knižné majú text
               tejto básne odlišný. Rukopis básne znie takto:
Kam ste sa podeli vy roky drahocenné,
s bozkami končiace, s bozkami idúce,
čo srdce dávalo mladistvé horúce,
na polnoc s prípitkom národu, matke, žene.
Kde veselý náš smiech, že prišiel zas rok nový
a že sa započal vo zdraví, veselí?
Vy roky rozkošné, kam ste sa podely,
váš západ ružový a východ purpurový?
Krv, krv zaliala vás, pozabíjaly stony,
potopil potok sĺz, popálil oheň miest,
zahlušil hukot diel a pušiek milióny,
roztrela odrazu zúrivá božia päsť.
Rok nový preklínam a všetky blbé tróny
i ten trôn najvyšší, i ten najväčší trest!

--- KAPITOLA 23 ---

Keď k spánku…
[
37
]
Keď k spánku sklonila už všetko noci tíš,
bezhlasne sviečočku ja zavše zapaľujem
a sumku
[
38
]
otváram, môj poklad vyťahujem:
tých tvojich listov pár a malý svetlopis.
[
39
]
Sámbohvie, koľký raz ja drobné riadky čítam,
sámbohvie, koľký raz ja na tvár pozerám,
sámbohvie, koľký raz si diaľny, malý chrám
od neho samého vo vrúcich vzdychoch pýtam,
kde riadky slovami by hrali živými,
tvár rozhorúčená sa k môjmu uchu nahla,
trasúca milá dlaň ku mojej ruke siahla
a duša pozrela očami modrými
do môjho pohľadu a duše hlbiny,
čo vďaku dáva, že je živé, za čím prahla.
Charkov 19. VIII. 1915
[
37
]
Keď k spánku…
— Charkov 19. VIII. 1915. Rukopisné znenie
               básne sa iba v jednom verši odlišuje od knižného znenia. Rukopis básne je v zošite
               RJJ č. 6.
verš 11:
a ruka trasúca ku mojej ruke siahla
[
38
]
sumka
(z rus.) — kapsa. Slovo sa ujalo za odboja v Rusku v zmysle
patróntaška
.
[
39
]
svetlopis
— doslovný preklad z gréc. fotografia. Básnik užíva toto slovo pravdepodobne pod ruským vplyvom, hoci sa v polovici XIX. storočia prechodne užívalo aj u nás.

--- KAPITOLA 24 ---

„Što čuvstva dobrija…“
[
40
]
(U sochy Puškina)
[
41
]
Hnal ruský konvoir
[
42
]
ma s kliatbou žeravou
ta, kde sa za noci zvod neba netrblieta,
lež rieky železa tečúce rudo svieťa
nad chrbtom skriveným, sklonenou nad hlavou.
Nemohol zastať som u sochy kamennej,
nemohol pozrieť sa do Tvojej známej tvári,
len stich
[
43
]
Tvoj zamžikol tak slávny, ako starý
a pustil ľadu kus do duše studenej.
Tá Tvoja veliká a krásna Rossija
[
44
]
nemôže rozkázať už svojmu konvoiru,
tak ako preťala Ti hlúpa guľa lýru,
[
45
]
Tvoj vďačný národ Ti dnes sochu rozbíja,
i verš Tvoj rozkošný i
čuvstva dobrija
obracia so smiechom krvavú na satiru.
Jekaterinoslav 12. IX. 1915
[
40
]
„Što čuvstva dobrija…“
(rus.) — Čo dobre city. Citát z
               Puškinovej slávnej básne Odkaz na Sibír.
[
41
]
„Što čuvstva dobrija…“
— s podtitulom Pri soche Puškina —
               Jekaterinoslav 12. IX. 1915. Jesenského spolu s maďarskými zajatcami odexpedovali 5.
               septembra 1915 do Jekaterinoslavy, kde mal pracovať v železodielňach. Jesenskému sa v
               neskorších dňoch vynorila pred oči Puškinova socha na námestí, o ktorej napísal túto
               báseň. Medzi rukopisom (RJJ č. 6) a knižným znením básne sú značné odchýlky. Uvádzame
               rukopisné znenie básne:
Nemohol zastať som u sochy kamennej,
nemohol pozreť sa do Tvojej známej tvári
Len stich Tvoj začernel tak slávny, ako starý
a zmizol za chrbtom a v duši studenej.
Ta, kde nad úbohou, sklonenou nad hlavou
už v nociach jasenných mi nebo netrblieta,
lež rieky železa tečúce rudo svieťa,
hnal ruský konvoir ma s kliatbou žeravou,
Tak, ako preťala ti hlúpa guľa lýru,
Tvoj vďačný národ Ti dnes sochu rozbíja,
i verš Tvoj rozkošný i „čuvstva dobrija“
obracia odrazu krvavú na satyru
Umieraš druhý raz a umieram i ja:
Nemôžme rozkázať mojemu konvoiru.
[
42
]
konvoir
(z franc.) — sprievodca, vojenská stráž
[
43
]
stich
(rus.) — verš
[
44
]
Rossija
— Rusko. Toto slovo užíva básnik v ruštine len v patetickom nadnesení alebo z posmechu. Tu je použité v druhom význame.
[
45
]
„tak ako preťala ti hlúpa guľa lýru…“
— Puškin padol v súboji pištolmi ani nie tridsaťosemročný.

--- KAPITOLA 25 ---

Nadarmo…
[
46
]
Nadarmo volám v diaľ, raz nieto ozveny
za poľom ďalekým, za horou brezovou.
A rád, tak rád by som už počul zopár slov
z tých, ktoré rinuli sa ti z rtov v nadšení.
Nadarmo píšem list za listom iskrenný,
v ňom tisíc pobozkov a tisíc pozdravov,
niet odpovede, niet a olovenosť snov
by v život zmenili dve tvoje písmeny…
Tým väčšie nešťastie, čím menej srdce žiada,
tým ďalej ono je, čím bližšia drzá dlaň,
čo ako kladivo na smutnú dušu padá
do nezacelených, rozkrvavených rán…
Len jeden papršlek keď sa do chyže vkráda,
už osvieti sa hneď a veselší je pán.
Tambov 5. X. 1915
[
46
]
Nadarmo
— Tambov 5. X. 1915. Vo svojom denníku (RJJ č. 38)
               Jesenský napísal: „Partia Slovákov a Poliakov odišla… Ľúto mi bolo, že som nie medzi
               nimi, ako vôbec mi je smutno, keď myslím, čo je tam ďaleko za Ruskom a Austriou medzi
               našimi vŕškami“. Tieto úvahy a nálady inšpirovali Jesenského k napísaniu básne
               Nadarmo. Rukopis básne (RJJ č. 6) sa na viacerých miestach odlišuje od knižného
               textu:
verš 1:
Nadarmo kričím v diaľ raz nieto ozveny
verš 5:
Nadarmo píšem list za listom stiesnený
verše 12 — 14:
a hĺbi hlbokú a veľkú jazvu rán…
Len jeden papršlek nech sa do chyžky vkráda,
osvietila by sa, veselším bol by pán.

--- KAPITOLA 26 ---

V izbe chorých
[
47
]
Chytila si ma, vytriasla si ma,
vinovatého banditu,
hodila na prič bez citu,
sverepá, slepá sibírska zima.
Oči som privrel, um sa mi zmútil,
raz triasol sa, raz horel som
a zbohom dával pekným dňom,
za ktorými som zavše smútil.
Najväčšmi srdce bolelo ma,
v ňom ostrým nožom túžba ryla,
že jedna biela ruka doma,
čo by ma našla medzi stoma,
na nohy opäť postavila
a domov, domov zachytila.
Berezovka 12. XII. 1915
[
47
]
V izbe chorých
— Berezovka 12. XII. 1915. Vznik básne súvisí
               s Jesenského zážitkami v zajateckej nemocnici v Berezovke. Túto skutočnosť opisuje
               jednak v knihe Cestou k slobode a podrobnejšie rozvádza v denníku RJJ č. 36. V
               rukopise (RJJ č. 6) je táto odchýlka:
verš 10:
v ňom túžba, túžba nožom ryla,

--- KAPITOLA 27 ---

Dohviezdny večer
1915
[
48
]
Chrám porúcaný, zosňaté zvony.
Zakrkla v pekle božia daň.
Tma, púšť. Vyhnatý z neba Pán,
almužny chladným svetom honí.
Stolíky prázdne. Na večeru
zostala voda solená,
päsť rozdala ju studená,
na príklad lásky, na znak mieru.
Či horí v svetle rodný dom,
či sadla k stolu drahá matka,
ku ktorej niekdy sedal som,
či modlitba už bola krátka,
či zdvihli zlaté hriato k rtom,
spomneli tých, čo sú bez sviatka?
Berezovka (Zabajkal) 24. XII. 1915
[
48
]
Dohviezdny večer
— Berezovka 24. XII. 1915. V súvislosti s
               touto básňou Jesenský napísal v knihe Cestou k slobode (Tranoscius 1946, str. 63)
               toto: „Na Štedrý večer sme si dali guláš. Rusko nás poctilo slanou vodou s jedným
               zemiakom v plechovom lavóre pre desiatich.“ Rukopis básne RJJ č. 6 má od knižného
               znenia tieto odchýlky:
verše 1 — 4:
Chrám porúcaný, sosňaté zvony.
Tma, púšť. Vyhnatý z neba pán,
— zakrkla v pekle božia daň —
almužny svetom chladným honí.
verše 13 — 14:
či podvihli už hriato k rtom
vzpomneli tých, čo sú bez sviatka?

--- KAPITOLA 28 ---

Sibírska noc
[
49
]
Hustou tmou je dusná chyža plná.
V hrubom ľade okna, sťa na svite,
belie sa a stojí zanovite
sibírska noc snehová a lunná.
Ráno ešte spí za holým vŕškom.
Privreté sú jeho mihalnice,
priložené svieže, bledé líce
o perinu tam na svahu klzkom.
Pod kepeňom čínskym učupený
[
50
]
čakám oceľový pohľad rána,
pred ktorým noc beží naľakaná,
bledne mesiac strachom predesený,
ešte hlbšie sklonia hlavy plienni
a odkuľhá nádej oklamaná.
Berezovka 4. II. 1916
[
49
]
Sibírska noc
— Berezovka 4. II. 1916. V rukopise RJJ č. 6 sú
               trojveršia spojené do jednej šesťveršovej slohy ako vôbec bezmála pri každom
               sonete.
[
50
]
Pod kepeňom čínskym učupený
— básnik spomína ho aj v knihe Cestou k slobode.

--- KAPITOLA 29 ---

Dážď jarný…
[
51
]
Dážď jarný, padaj len. Ty zmyješ tvrdé kôry.
Budeme objímať zem v mäkkej pažiti.
Len padaj! Vyženieš pisk vetra z čiernej hory
a zaštebocú nám v nej vtáci ukrytí.
Duj, jarný vietor, duj! Ty osušíš nám cesty
ku riečkam slobodným, k rozzeleneným krom.
Duj, duj! My spravíme si píšťal z ratolesti,
vraz zanôtime si so šedým škovránkom.
Svieť, slnce, svieť len, svieť. Nech tvoje drahé lúče
osvieťa konečne a rozohrejú svet,
v topenom zlate ich nech dotkne sa rtu ret,
pohľady pohľadu i ruky milujúce;
nech láska zrodí sa a ako z hrudy kvet
vyrastie, rozrastie, naplní srdcia vrúce!
Voronež 2. IV. 1916
[
51
]
Dážď jarný…
— Voronež 2. IV. 1916. V rukopise RJJ č. 6 je
               názov básne Dážď jarný padaj len… Knižné znenie básne sa podstatne odlišuje od
               rukopisného znenia:
Dážď jarný padaj len. Ty zmyješ tvrdé kôry
a objímeme zas zem v mäkkej pažiti.
Len padaj! Vyženieš pisk vetra z čiernej hory
a zaštebocú v nej tí vtáci ukrytí.
Duj, jarný vietor duj. Ty osušíš nám cesty
ku riečkam, slobodným, ta ku zeleným krom.
Duj, duj! My spravíme si píšťal z ratolesti
a zapískame vráz so šedým škrovánkom.
Svieť slnce svieť len svieť. Nech tvoje drahé lúče
osvieťa konečne a rozhrejú svet
v teplom zlate ich nech dotkne sa rtu ret,
pohľady pohľadu i ruky milujúce,
nech láska zrodí sa a ako z hrudy kvet
vyrastie, rozrastie, naplní srdcia vrúce.

--- KAPITOLA 30 ---

Čo robíš?…
[
52
]
Čo robíš? Otázkou je ustavične mojou.
Či hľadíš, ako ja, do mrku oblokom?
Či vidíš ako ja, za reťazami bojov
stáť lásku u okna, vo smútku hlbokom?
Či cítiš, ako ja, že životom by platil,
môcť priblížiť sa k nej, šat zdriapať zármutku,
keby ju v ramená rozradostenú schvátil
a držal v náručí, čo len na minútku?
Ja vidím: s úprimným ty vravíš hlavy sklonom:
Veď koľko zalkne sa bez svetla životov.
A šťastia okamih! Jak ľahko mrieť je po ňom,
a ešte ležať tam za známym malým domom,
kam láska prišla by so svojou teplotou,
so slzou horúcou, so svojím drahým stonom!
Voronež 14. IV. 1916
[
52
]
Čo robíš?…
— Voronež 14. IV. 1916. Rukopis básne RJJ č. 6 sa
               iba na niektorých miestach odlišuje od knižného znenia:
verš 1:
Čo robíš? Otázkou je ustavičnou mojou
verš 6:
Môcť priblížiť sa k nej, šat sorvať zármutku
verš 8:
a držal v náručí, čo priam na minútku.
verš 9:
Počúvam. S úprimným ty vravíš hlavy sklonom.

--- KAPITOLA 31 ---

Za papirosou papirosku…
[
53
]
Za papirosou papirosku
zapaľujem a fúkam dym
v ústrety lúčom slnečným,
čo cez obed sem hľadia trošku.
Jak sa on vlní v páse ich,
do zlata šedosť neba dáva
a v kusku toho neba pláva
milión práškov strieborných.
Obrážtek z ďalekého kraja
sa kreslí v úzky, svetlý rám,
načrtané sú chvíľky tam,
jak na kanapke sedia dvaja
a fúkajú dym, ako aj ja,
si navzájom — do obličaja.
Voronež 17. IV. 1916
[
53
]
Za papirosou papirosku…
— Voronež 17. IV. 1916. Rukopis básne
               RJJ č. 6 sa odlišuje od knižného znenia posledných šiestich veršov, ktoré sú takéto:
A všetko sa to vrtí, spája
rozchádza, behá sem a tam
do okola, ba i ja sám,
ba nie som sám, sme tam my dvaja
dym fúkame ľa, aj ty, aj ja
si navzájom do obličaja.

--- KAPITOLA 32 ---

Ruská vesna
[
54
]
O ruskej vesne nie, nebásni, že
je tu už, milostivý pán.
Otvor si okno dokorán,
pozri na jaro, čo vidíš z chyže:
Komíny, okná, strechy a kríže,
po stromoch čierne hniezda vrán,
chodníky, cesty hmla sivá líže
za ťažko budiacich sa rán.
Tam na „Dvorianskej“ čapice, šuby,
galoše, čižmy, snehu kúr…
Ba, predsa, zima zlámala zuby:
v priehľadných pančuškách — ažúr,
[
55
]
v črievičkách ľahkých ako ich sľuby
a tenkých sukniach — zvesti búr.
Voronež 18. IV. 1916
[
54
]
Ruská vesna
— Voronež 18. IV. 1916. Rukopisné znenie básne sa
               zhoduje až na druhý verš, ktorý je takýto:
Je tu už fantasie pán
s knižným znením. Báseň do určitej miery súvisí s Jesenského súkromnými pomerami.
               Jesenský totiž v denníku RJJ č. 37 z 12. apríla v stati, kde opisuje svoj nový byt na
               Dubnickej ulici okrem iného napísal toto: „Výhľad na plechové strechy Voroneži, okná,
               komíny, veže, kríže a nebo.“ V tejto básni spomínaná Dvorianska ulica bola vtedy
               hlavnou voronežskou ulicou.
[
55
]
… v priehľadných pančuškách ažúr…
—
ažúr
— látka alebo pletivo prelamované prázdnymi očkami. Pančušky ažúr — prelamované pančušky, aké sa nosia iba za pokročilej jari.

--- KAPITOLA 33 ---

Nenahradí mi…
[
56
]
Nenahradí mi krásu vesny
len neba kus a slnka jas,
čo za deň dlhý pozrie raz
do izbice cez oblok tesný.
Nevidím stužky stezkov lesmi,
ni hustej hory tmavý pás,
ni pažiťou zarastlý laz,
ni škovránka, čo plesá v piesni.
Nevychádzam ti v ústrety.
A ako niekdy niesla si mi,
neprinesieš mi bukréty
sem s fialkami voňavými,
neobjímem ťa v zápätí,
čo ozdobila si ma nimi…
Voronež 23. IV. 1916
[
56
]
Nenahradí mi…
— Voronež 23. IV. 1916. Rukopis básne RJJ č. 6
               sa zhoduje s knižným znením. Väčšie zmeny a odchýlky sú vo veršoch 10 — 12:
Nedonesieš, jak niesla si mi
prv s fialkami voňavými
malinké drahé bukréty.

--- KAPITOLA 34 ---

V máji
[
57
]
Zasvietil mesiac v malý sad.
Jablone kvitnú, bazica vonia.
Na chodník smutné vŕby sa klonia,
trasie sa tieňov tmavý šat
na mäkkej, vábnej pažiti,
čo v mladých listoch noc tichá zvanie.
Pri tomto nie je na zaplakanie
len tomu, kto už necíti,
za chvíľami, čo minuli,
keď drahé ústa ku tvojej perne
v pobozku nežnom priľnuli,
že sa nik k tebe netúli,
že slzy blaha tiché a mierne
už dávno, dávno skanuli.
Voronež 17. V. 1916
[
57
]
V máji
— Voronež 17. V. 1916. Vo svojom denníku RJJ č. 37.
               17. mája 1916 si Jesenský poznačil: „Nebo zamračené. Vetrisko fučí. Jablone, ovocné
               stromy, basica kvitnú. Tráva po parkoch sa dokonale rozzeleňala. Ako by krásne bolo
               doma. Nedivím sa tým, ktorým je jedno ako sa skončí válka, nech sa len skončí, že by
               mohli ísť domov.“ V ďalšom texte Jesenský spomína svojich známych — Novotného a
               Štepánka — ktorí mu doniesli list od jeho spolužiaka. Tieto momenty inšpirovali
               Jesenského k napísaniu básne. Rukopis básne (RJJ č. 6) sa odchyľuje od knižného
               znenia v siedmom a ôsmom verši:
Ach, popritom nie na zaplakanie
je tomu len, kto necíti,

--- KAPITOLA 35 ---

Už polnoc…
[
58
]
Už polnoc minula. Z rozševelených stromov
na hlavu sypú sa mi kvety, ako sňah.
Agáty voňajú a kĺžu sa s ich tôňou
ku lune zamrevšej vo Dnepra ramenách,
akoby žiarlivo ju zaháňali domov.
V les cesta uteká, tam mizne v jeho tmách.
Van vetra sleduje ju šeptom nežných stonov
až ta, kde bozkáva zvod neba zeme prach.
Tak všetko schádza sa a ľúbi v rozochvení
v tej noci rozkošnej pri plnom súzvuku,
len človek môže byť tak bôľne opustený,
keď toho, koho chcel by chytiť za ruku
a slovo povedať mu krátke, toho neni.
Len človek môže tak preklínať rozluku.
Kijev 16. VI. 1917
[
58
]
Už polnoc…
— Kijev 16. VI. 1917. V rukopise RJJ č. 6 uvádza
               Jesenský dvojaké datovanie (3/16 júna 1917). Prvý dátum je podľa pravoslávneho
               kalendára, druhý podľa nášho. V rukopise má báseň názov V noci a sa podstatne
               odlišuje od knižného znenia:
Už polnoc minula. Z rozševelených stromov
na hlavu sypú sa mi kvety, ako sňah.
Agáty voňajú a kĺžu sa s ich tôňou
ku lune zamrevšej vo Dniepra ramenách,
akoby žiarlive ju zaháňaly domov.
V les cesta uteká, tam mizne v jeho tmách.
Van vetra sleduje ju šeptom nežných stonov
až ta, kde bozkáva svod neba zeme prach.
Tak všetko schádza sa i ľúbi v v rozochvení
v tej noci rozkošnej pri plnom súzvuku,
len človek môže byť tak bôľne opustený,
keď toho, koho chcel by chytiť za ruku,
a slovko povedať mu krátke, toho neni.
Len človek môže tak preklínať rozluku.
V rukopise je namiesto posledných dvoch veršov ešte tento prečiarknutý text:
ku sebe priviazať naveky, toho neni
a prosí za lásku a kľaje rozluku.

--- KAPITOLA 36 ---

Či nikdy…?
[
59
]
Či nikdy konca nebude?
Namiesto hlavy sto vyrastie
tej blbej, rudej oblude,
čo hlce životy a šťastie?
Či nie je pre ňu ešte dosť
to, čo už dosiaľ pohltila?
Čo prinúti ju, aká sila
konečne raz na dlhý pôst?
Ľa, Svätá Pascha
[
60
]
na dvere
už po druhý raz hlasne klepe
a zunia slová veľkolepé
v neprelomenej dôvere:
Otvorme naše oči slepé,
obluda seba zožerie!
Voronež 21. IV. 1916
[
59
]
Či nikdy…?
— Voronež 21. IV. 1916. Rukopis (RJJ č. 6) sa
               odlišuje od knižného znenia na týchto miestach:
verš 6:
hoc skoro všetko pohltila
verš 11:
a zvučia slová veľkolepé
verš 13:
Raz otvoria sa oči slepé
[
60
]
Svätá Pascha
(zo židov. pesah) — Veľká noc, Veľkonočné sviatky.

--- KAPITOLA 37 ---

Ktože zviaže?…
[
61
]
Ktože zviaže potrhané cesty,
kto ukáže domov našu púť,
kde nebude bajonetov, pästi,
ani smútku, čo nám zviera hruď?
V zemských súdoch oheň zloby treští,
boží dávno zvrhnutý je súd.
Nikto nemá sily, ani česti
staviť krvi valiaci sa prúd.
Voľnosť, voľnosť draho vykúpenú,
robotné dni, sviatky, nedele
dá nám národ, ktorý napred ženú,
čo krvavé berie kúpele,
ohňom suší sa — keď skrvavenú
posteľ raz pre kráľov postelie.
Voronež 20. V. 1916
[
61
]
Ktože zviaže…?
— Voronež 20. V. 1916. V rukopise (RJJ č. 6)
               má tretí a štvrtý verš takéto znenie:
slobodnú, bez štykov a bez pästí
a bez smútku, čo nám sviera hruď?

--- KAPITOLA 38 ---

Za Vajanským
[
62
]
V tej zemi, ktorej si bol vždycky bojovníkom,
kým hlava neklesla na chladnúcu ti hruď
a neodišiel si na tichú, večnú púť,
pár čiernych riadkov len je Tvojím pamätníkom.
Na tento veniec Tvoj, čo moje oči zhliadli
vo smútku hlbokom, kde plač sa pramení,
pre srdcia studené, pre pobozk studený,
horúce, iskriace vraz slzy moje padli.
A možno, možno je, že zaplakal som sám
za Tebou, Baťko môj, tu v tomto bratskom kraji,
kde toľko rovov sa a cintorínov tají,
že z muky jeho sa nedostáva i nám…
kde toľko životov nás dvíha k výšinám,
že načim slzy strieť na chmúrnom obličaji.
Voronež 26. VIII. 1916
[
62
]
Za Vajanským
— Voronež 26. VIII. 1916. V rukopise RJJ č. 6
               uvádza Jesenský v zátvorke aj datovanie podľa pravoslávneho kalendára (13. VIII.).
               Pod titulom básne Jesenský píše toto: „Keď som sa dočítal vo Voronežskom Telegrafe,
               že zomrel.“ V rukopise majú iba dva posledné verše iné znenie:
No, radosť vidím ľa, na tvojom obličaji,
že toľko životov nás dvíha k výšinám.
Tieto dva posledné verše Jesenský viacej ráz prepracovával. Svedčí o tom aj od
               tohto rukopisného znenia odlišné znenie od takzvaného amerického vydania.

--- KAPITOLA 39 ---

Pamiatke J. M. Hurbana
[
63
]
I.
By dušu slovenskú, na kríži rozopätú,
zachránil pred smrťou, kríž viery vrhol preč,
zrval rúcho posvätné, začapil knihu svätú,
pretrhol nábožnú, pokornú, tichú reč.
Opásal hrdzavý a zabudnutý meč,
nadšeným výkrikom sa rútil proti katu.
[
64
]
Tisíci šli za ním v nerovnú, ľútu seč,
za dušu slovenskú, za dušu z kríža sňatú.
A duša ožila. V nej ohňa veleba,
čo nechce kostolné len zapaľovať sviece,
čo nechce modliť sa a čakať od neba,
kým hviezda spasenia nad nami zatrbliece,
lež boj viesť úporný, biť, biť sa za seba,
až bude zmetený, kto v porobu nás mece.
Kijev 26. II. 1917
II.
Rozžaté nadchnutie sa stále duší chyce,
blesk meča zaplavil kraj žiarou širokou,
vše nové tisíce sa hrnú na tisíce
do boja starého od rokov do rokov.
A ako niekedy zo známych oblokov
videlo stvorenie od strachu bledolíce —
kým víťaz vpisoval sa medzi prorokov —
namiesto „buriča“ len prázdne šibenice:
tak, hoci prebledlí i my od úžasa,
vidíme po dvoroch tie smrtonosné drevá,
už presvedčení sme, že galgan v žlči hneva
po temných žalároch nás darmo roztriasa,
nadarmo výrokom sa smrtným zapodieva,
tie rady šibeníc — pre neho pýšia sa!
Kijev 27. II. 1917
[
63
]
Pamiatke J. M. Hurbana
I. — Kijev 26. II. 1917, II. — Kijev
               27. II. 1917. Rukopis básne RJJ č. 6 má v trinástom a štrnástom verši takéto znenie:
keď národ ešte sa od krivdy v bôli mece:
lež boj viesť úporný, biť, biť sa za seba
[
64
]
… zrval rúcho posvätné, začapil knihu svätú, / pretrhol nábožnú, pokornú, tichú reč. / Opásal hrdzavý a zabudnutý meč, / nadšeným výkrikom sa rútil proti katu.
— Všetkým tým zdôrazňuje básnik, že J. M. Hurban stal sa veliteľom slovenských dobrovoľníkov hoci bol kňaz, čo sa mu v tie časy nesmierne zazlievalo a využívalo proti nemu aj agitačne.

--- KAPITOLA 40 ---

Na vzkriesenie
1917
[
65
]
Nechže mi nevravia, že bolo vykúpenie.
Veď načim pod bičom mi reťaz ešte kuť
na lásku, ktorou chcem ku materčine ľnúť,
na nenávisť, čo ma vše proti vrahu ženie,
na vlastnej myšlienky hanebné uhnetenie,
na slova sladkého očarujúci prúd,
na srdce, čo chce dom, nie kurhan mŕtvych z hrúd,
na život na veky a nie na pokolenie.
Neožil Kristus Pán! Lžou bozk je na Vzkriesenie.
Neožil Kristus Pán! Vrie pomstou moja hruď.
Neožil Kristus Pán! Sĺz s krvou tečie prúd.
Neožil Kristus Pán! Bo žije utrpenie.
Až padne pokory kríž, ktorý nesie ľud,
až vtedy uverím, že príde vykúpenie.
Kijev 19. III. 1917
[
65
]
Na Vzkriesenie
— Kijev 19. III. 1917. Rukopisné znenie básne
               (RJJ č. 6) sa zhoduje s knižným znením až na siedmy verš:
na ruky, čo chcú dom, nie kurhan mŕtvych z hrúd
Báseň je do určitej miery variantom básne takého istého názvu, ktorú Jesenský
               napísal o dva roky skôr; je uverejnená v druhom zväzku Spisov.

--- KAPITOLA 41 ---

Slovenčine
[
66
]
Mňa z tisíc ciest len jedna cesta láka,
čo vedie domov, v kraj’nu otrokov,
do diery krvavého vlkolaka,
kde s láskou čistou, láskou hlbokou
ma moja biela otrokyňa čaká
jak bohatiera s pomstou divokou,
a nie viac pokorného úbožiaka,
rozplakaného chabo od okov.
Tou cestou pôjdem, no neprídem prv,
kým hnev, nímž srdce vrie a horí líce,
čo zasadol, sťa mrak, do mladých bŕv,
nevlejem v holubičie státisíce,
by vycedili vraha čiernu krv
za hanobenie mojej krásavice.
Kijev 22. V. 1917
[
66
]
Slovenčine
— Kijev 22. V. 1917. Báseň má v rukopise RJJ č. 6
               dve znenia. Jedno znenie sa zhoduje až na členenie do sloh s knižným znením. Druhé je
               takéto:
Mňa z tisíc ciest len jedna cesta láka,
čo vedie v temnú krajnu otrokov,
do diery krvavého vlkolaka,
kde s láskou čistou, s láskou hlbokou
nie viacej pokorného úbožiaka,
lež bohatiera s pomstou divokou
ma moja biela otrokyňa čaká.
Kým sadá hnev do mojich mladých bŕv,
kým srdce tlčie mstou a horí líce,
kým tvrdá, pevná dlaň meč hybký chyce,
kým kojí nenávisť len vraha krv
ja pôjdem domov a neprídem prv
len s jeho s hlavou k mojej krasavice.
V rukopise toto druhé znenie básne Slovenčine je prečiarknuté. Za desiatym veršom
               nasleduje veľmi poprečiarkované trojveršie:
ja pôjdem domov a neprídem prv
len keď krv čistú splákne vraha krv
dám jeho hlavu mojej krasavice.
V rukopisnom zošite (RJJ č. 6) uvádza pri všetkých básniach, ktoré napísal v
               Kijeve, dvojitý dátum: prvý podľa nášho kalendára a druhý podľa kalendára
               pravoslávneho. Podľa pravoslávneho kalendára napísal Jesenský túto báseň (aj variant)
               9. mája 1917.

--- KAPITOLA 42 ---

Ja hľadám…
[
67
]
Ja hľadám riešenie v tom veľkom súde,
čo kladie šedý popol na líce,
vyberá svetlá z oka zrenice,
žíl spúšťa struny, telo dáva hrude,
či ten náš život zakončíme v stude,
či vydobyjú naše pravice
pre život voľný nové hranice,
či boj náš aspoň krásnou smrťou bude?
A vidím v duchu lúky, hory, stráne,
kde zúrievali boje krvavé,
tie kríže z dreva tiché, rozmetané:
nik, nik tým krížom dlžen nezostane,
lež mimo idúc kvety voňavé
so srdcom rozvlneným kladie na ne.
Kijev 1. VI. 1917
[
67
]
Ja hľadám
— Kijev 1. VI. 1917 (podľa pravoslávneho kalendára
               je označenie 18. V. 1917). V dvanástom verši rukopisu RJJ č. 6 sú prečiarknuté dva
               varianty tohto verša:
1. ako im nikto dlžen nezostane
2. A vidím nik im dlžen nezostane

--- KAPITOLA 43 ---

Čo ruka…
[
68
]
Čo ruka — dvíha sa, čo oko — blčí,
čo ústa — repcú, čo človek — boj.
Nie, to je nie pravda, že národ môj
by bol už onemel, že tupo mlčí.
Prevŕtal tisíc ráz už zeme kôru,
nastaval palácov až do nebies,
nejeden hlboký vyrúbal les,
nejednu skalnatú rozkopal horu.
Čo vyškrabal z pekla, to hádže do piec,
pod jeho rukou železo horí,
tečie a stuhnuté rozláme preds’.
Hej, tvrdou sa päsťou so žitím borí.
Tvrdá to bude pre vraha reč,
keď zrak zdvihne z práce, keď zahovorí!
Petrohrad 27. IX. 1917
[
68
]
Čo ruka…
— Petrohrad 27. IX. 1917 (14. IX. 1917). Rukopisné
               znenie básne RJJ č. 6 sa zhoduje s knižným.

--- KAPITOLA 44 ---

Nemôžem…
[
69
]
Nemôžem vyspievať tú svoju túhu.
Čo skončím pesničku, už počnem druhú.
Každá sa podobá sťa kvapke kvapka,
čo niekde zo skaly v údolie kvapká.
Rinie sa za prvou druhá i tretia,
všetky sa rozbijú, no na mih svietia,
na mih sa blysnú, ovlažia kameň;
novými kvapkami plní sa prameň…
Nemôžem vyspievať tú svoju túhu.
Čo skončím pesničku, už počnem druhú.
Voronež 15. IV. 1916
[
69
]
Nemôžem…
— Voronež 15. IV. 1916. Rukopisné znenie básne RJJ
               č. 6 a knižné znenie sa zhoduje. V rukopise je odlišný iba názov básne — Nemôžem
               vyspievať…

--- KAPITOLA 45 ---

Čože ti dať?…
[
70
]
Čože ti dať, moja milá?
Vlasť mi všetko spečatila.
Na čapicu s menom kráľa
[
71
]
pätnáste mi číslo dala.
I na blúzu, ako prišlo,
uderila svoje číslo,
i na úzke nohavice,
baganče a rukavice,
i na vrecká i na šatky,
uteráčik sťa piaď krátky,
na pár košieľ, na pár gätí,
na onucky priam na päty,
šálku, kulač, gomby, háčky,
ihly, cverny, miešky, pačky,
remeň, pušku, patróntašku
i na srdce i na lásku,
i na myseľ, i na kroky,
i na moje mladé roky,
i na život tak na suchu,
jak na mori a vo vzduchu.
Všetko je to cisárovo,
i s tým musím pred olovo…
Čože ti dať, moja milá?
Vlasť mi všetko spečatila.
Petrohrad 23. X. 1917
[
70
]
Čože ti dať…?
— Petrohrad 23. X. 1917 (10. X. 1917). V
               rukopise RJJ č. 6 šieste dvojveršie je viac ráz poprečiarkované. Tento text je
               nečitateľný. Možno však súdiť, že prepracované verše nemenia pôvodné prvotné znenie a
               zmysel básne. V trinástom verši je takáto odchýlka:
Šalku, kulač, gomby, háčky,
[
71
]
Na čapicu s menom kráľa…
— na prednom rohu vojenskej čiapky rakúsko-uhorskej armády bola gombička s vystrihnutým nadpisom F J I, to jest František Jozef I.

--- KAPITOLA 46 ---

Rozlúčka
[
72
]
Od čiapky rozlúčil sa šilt,
gombičky od blúzy
a od uhorských nohavíc
víťazné motúzy.
[
73
]
Od pysku jazyk baganča
a čiastka od časti,
len podkovičky zostali
sťa láska ku vlasti.
I ony skoro opätky
samotné nechajú,
čo kročím, ako na pohreb
žalostne cengajú.
Kopejky s vreckom vo hneve,
tabačník s tabakom,
tri hviezdy ušli do pekla
[
74
]
a rešpekt k oblakom.
Bulky a plné pirohy —
[
75
]
sneh lanský o Ďure.
Postretnem sa snáď s nimi už
len v literatúre.
Machorku kúrim štipľavú
a pijem horký čaj.
Pre mňa viac nemá cukríkov
široký ruský kraj.
Zostala kaša žobrácka
a „čorti“ kuchára.
Ísť na ponosu?… Vytrhli
sme z čiapok cisára!
[
76
]
Charkov 23. VII. 1915
[
72
]
Rozlúčka
— Charkov 23. VII. 1915. Jesenský v denníku (RJJ č.
               35) v súvislosti s touto básňou píše: „Včera večer som ešte bakanče šil, pral… Po
               čaji som napísal veršík: Zajatý. Klappuje všetko s pravdou.“ V spomínanom denníku je
               napísaný aj prvý variant básne, ktorý má názov Pieseň zajatého. Na okraji je autorova
               poznámka: Poslané Elene Šoltészovej. Tento názov má aj báseň v rukopise RJJ č. 6.
               Názov Rozlúčka má báseň až v knižnom vydaní. Rukopisné znenie básne je značne odlišné
               od knižného znenia. Aj v rukopisoch (RJJ č. 35 a RJJ č. 6) sú v básni značné
               odchýlky. Uverejňujeme znenie básne z RJJ č. 6:
Od čiapky rozlúčil sa šild,
gombičky od blúzy
a od uhorských nohavíc
víťazné motúzy.
Od pysku jazyk bakanča
a čiastka od časti,
len podkovičky zostaly,
sťa láska ku vlasti.
Kopejky vále dali mi
nesmierne pred časom.
Proščaj, ó tabak, volal som
posledným za vlasom.
Bulky a plné pirohy —
sňah lanský o Jure.
Postretnem sa snáď s nimi už
len v literatúre.
Machorku kúrim štipľavú
a pijem horký čaj.
Pre mňa viac nemá cukríkov
široký ruský kraj.
Zostala kaša žobrácka
a „čorti“ kuchára.
Niet divu, keď nám vytrhli
aj z čiapok cisára.
[
73
]
… a od uhorských nohavíc / víťazné motúzy.
— Uhorské nohavice boli dolu zúžené na zapasovanie do čižiem. Vpredu boli cifrované šnúrovým prámom.
[
74
]
… tri hviezdy ušli do pekla…
— v rakúskej armáde sa hodnosť vyznačovala hviezdičkami na golieri. Tri hviezdičky — odznak jednoročného dobrovoľníka alebo dôstojníckeho zástupcu.
[
75
]
Bulky a plné pirohy…
—
Bulky
(z rus.) — žemle.
Pirohy
(z rus.) — múčnik s mäsovou alebo so sladkou plnkou.
[
76
]
… vytrhli sme z čiapok cisára…
— to značí, že sa prestali pokladať za vojakov rakúskouhorskej armády.

--- KAPITOLA 47 ---

Predpoludním, popoludní
[
77
]
Predpoludním, popoludní
košieľku som pral pri studni,
roztrhanú, čiernu z bojov,
aby poznal, že je mojou.
Slnce hrialo ako peklo,
voda tiekla, z čela tieklo
a že i sĺz padlo veľa —
košeľôčka obelela.
Obelela, už je suchá,
tichý vietor na ňu dúcha…
Ale čierny smútok v duši
kto operie, kto obsuší?
Darmo srdce moje plače,
nadarmo ho do sĺz máče,
do sĺz, čo mi v očiach hrajú,
čo sa dolu kotúľajú…
Keby myseľ priniesla mi
sivé oči, domec známy
a tie ruky, ktoré v žiali
košeľôčku moju prali.
Charkov 28. VII. 1915
[
77
]
Predpoludním, popoludní
— Charkov 28. VII. 1915. Báseň, ktorú
               napísal Jesenský v Charkove, má názov Košieľku… Jej prvý variant je v RJJ č. 35,
               ďalší v RJJ č. 6, kde je vedľa variantu tejto básne tiež jej definitívne znenie.
               Autor báseň Košieľku prepracoval niekedy v novembri 1916 a nazval ju Predpoludním,
               popoludní… V podtitule básne v zátvorkách uvádza, že ide o variant básne Košieľky.
               Báseň sa zrodila pravdepodobne pod vplyvom celodenných trampôt a hlavne pod vplyvom
               jeho večernej práce, o ktorej v denníku (RJJ č. 35) píše: „K večeru som šaty pral,
               ale vyprať bez mydla, v studenej vode to nelzä. Všetko je také, ako bolo…“
               Uverejňujeme variant básne, ktorý sa pod titulom Košieľku nachádza v RJJ č. 6:
Košieľku ešte čiernu z bojov
som dneska pral po poludní,
pral, pral, vypieral pri studni,
aby sa priznal, že je mojou.
Pral, pral, vypieral zaveľa.
Pálilo slnko, ako peklo
a že na ňu aj s čela tieklo
i košieľka obelela.
Obelela a teraz suším.
Schne košieločka pomaly.
Len, čert vie, líca sušiť musím:
žiaľ pofŕkal ich, ktorý dusím
za rukami, čo opraly
ju posledný raz vo žiali.

--- KAPITOLA 48 ---

Otvor sa brána…
[
78
]
Otvor sa brána — vyslyš mi túhu:
chcem miesto teba len bránu druhú.
Vypusť ma dvor už z piesku a hliny:
namiesto teba chcem len dvor iný.
Odstúpže strážnik s vintovkou, štykom:
[
79
]
chcem ťa zameniť s druhým strážnikom.
Charkov 6. VIII. 1915
[
78
]
Otvor sa brána…
— Charkov 6. VIII. 1915. V rukopise RJJ č. 6
               je zle označený dátum vzniku básne (6. VII.). Podľa celkového systému, aký sa v
               rukopise zachováva, je zreteľné, že ide o autorovu chybu.
[
79
]
Odstúpže strážnik s vintovkou, štykom…
—
Vintovka
— vojenská flinta, nazvaná podľa trojčiarového žliabkovania (rus. „vint“), kalibru 7,62 mm, zavedená pre ruskú pechotu i jazdu r. 1893. —
Štyk
(z nem.) — bajonet.

--- KAPITOLA 49 ---

Prestali…
[
80
]
Prestali hlúpe pochody
cez blatá, piesky, cez vody,
raz vrchom a raz dolinou,
bučinou, brezím, smrečinou,
keď cesta rovnou nebola,
raz dohora, raz dodola,
raz výcval a bez oddychu,
raz s oddychom a potichu,
raz naholo — bez príveta,
raz bez cieľa, raz do sveta,
raz celí a raz bez kožky,
raz na bruchu, raz štvornožky,
raz slávne, raz bez výsledku,
raz nazadok, raz dopredku
a aká stála figúra,
raz s hurá a raz bez hurá…
Tu sedím, sťa kus lekvára.
Nik sa viac o mňa nestará.
Ja by sa tiež nič nestaral,
len by sa baganč nepáral,
len by sa blúza posledná
držala troška dovedna,
len by sa pudlo nemilo
za švíkami nedvojilo,
len by sa čierna košeľa
vše oprala a belela,
len by cigáni v žalúdku
prestali kovať naskutku…
Charkov 2. VIII. 1915
[
80
]
Prestali…
— Charkov 2. VIII. 1915. V rukopise RJJ č. 6 sú dva
               varianty tejto básne. Prvý variant sa podstatne odlišuje od knižného znenia:
Prestaly hlúpe pochody
cez blata, piesky, cez vody
a keď púť rovnou nebola
raz do hora, raz do dola,
raz horou a raz dolinou
bučinou, briezím, smrečinou,
raz s hurrá a raz bez hurrá
a ako stála figúra
raz odkryte, raz štvornožky,
raz nebeský, raz čertovský.
Prestaly pre mňa na veky
napredovanie, úteky.
Tu trčím, sťa stín lekvára.
Nik sa viac o mňa nestará.
A ja by sa tiež nestaral,
keby sa bakanč nepáral,
keby tí diaľni boli tu
a mal by bluzu zašitú,
pocítil ruku ženinu
jak napráva mi perinu,
sa kloní, kloní ku priču,
pod hlavu dáva hlavnicu
a spod nej hrnček vyberá
s úsmevom na mňa pozerá,
hovorí: Už je po boji,
vyspi sa ešte v pokoji
a potom v mojom objeme
konečne domov pôjdeme.
Druhý variant sa odlišuje od knižného znenia v týchto veršoch:
verš 5:
a keď púť rovnou nebola
verše 21 — 22:
len by tá blúza posledná
sa chcela držať dovedna,
Ostatné odchýlky sú nepatrné a sú zväčša hláskoslovného charakteru.

--- KAPITOLA 50 ---

Ako vás hviezdy…
[
81
]
Ako vás hviezdy na nebi
duch môj za noci velebí,
tak za dňa, keď sa trblietate
na vyhladenej rovnošate
ulicami a po sadoch,
v kaviarňach, sálach veľkolepých,
divadlách, plesoch, výkladoch —
pripadáte mi ako prepych
márnivej biednej kokety,
čo s lacnou vôňou šíri hanu,
čo si na sukňu ucundranú
falošné vešia klenoty,
čo symbol, ktorý v pravej viere
pastierov viesť sa ponúkal,
prišíva ľstivo na goliere,
raz na plecia, raz na rukáv.
[
82
]
Len tam, len tam, kde gule švištia,
skvie hviezda spásy parádna,
tam drobné hviezdy aj za dňa
sa bleskom vykúpenia blyštia.
Charkov 6. VIII. 1915
[
81
]
Ako vás hviezdy…
— Charkov 6. VIII. 1915. Rukopisné znenie
               básne RJJ č. 6 sa až na posledný verš zhoduje s knižným znením. Posledný verš znie
               takto:
sa svetcom vykúpenia blyštia.
[
82
]
… prišíva ľstivo na goliere, / raz na plecia, raz na rukáv.
— Jesenský poznal tri spôsoby vojenských dištinkcií, lebo v rakúskouhorskej armáde sa hodnosť vyznačovala hviezdičkami na golieroch, v ruskej hviezdičkami na náplecníkoch, vo francúzskej a americkej pásikmi na rukávoch.

--- KAPITOLA 51 ---

Kasárne veľké…
[
83
]
Kasárne veľké, kasárne ruské,
aké ste veľké, také ste úzke,
aké široké, také ste malé,
pre šíre šírky, ďaleké diale,
kde úzke polia a malé byty,
na úzkych poliach široké city,
a v malých domcoch krajina celá:
pár sŕdc a lásky v nich veľa, veľa!
Charkov 6. VIII. 1915
[
83
]
Kasárne veľké
— Charkov 6. VIII. 1915. Rukopis básne RJJ č. 6
               sa zhoduje s knižným znením.

--- KAPITOLA 52 ---

Čaj
[
84
]
Špinavý „soldat“
[
85
]
z družiny,
pánboh mu zdravia daj,
otvára oči pomaly
a bystro volá: „Čaj!“
Sapógy
[
86
]
spúšťa z postele
a sadá na jej kraj,
zaspal by, ale „efrajtor“
[
87
]
už i priniesol čaj.
Zakúsli už do cukríkov,
do politiky, aj —
do bielych buliek ako sneh
a pijú ranný čaj.
Pricválal kozák. To noví
zajatci nebodaj.
Kasáreň vymiesť bolo by…
Len nech dopijú čaj.
I troška lepšie umyť sa,
bo je to zdravé vraj
a slúži ku cti človeka…
Len nech dopijú čaj.
A pije ďalej družina
a celý ruský kraj.
Už obed blíži sa a ľa,
furt trvá ranný čaj.
Zatrúbil žiaľne na obed.
Hospodin pomáhaj
od ryby, aby bola šči!
[
88
]
A ďalej pijú čaj.
Po boršči
[
89
]
čaj, po kaši čaj,
to život, to je raj.
Od rána až do polnoci
čaj, čaj, čaj, čaj, čaj, čaj.
Veselá služba „cárska“ to,
bože im zdravia daj!
Len nech je boršč, nech kaša je
a nech je ranný čaj.
Charkov 9. VIII. 1915
[
84
]
Čaj
— Charkov 9. VIII. 1915. Rukopisné znenie RJJ č. 6 má o
               jednu slohu viac. Za treťou slohou nasleduje toto štvorveršie:
Stakanček, dva, tri, štyri, päť.
„Kollega nalievaj!“
A milá malá družina
upíja ranný čaj.
Okrem tejto zmeny sú v rukopise v zrovnaní s knižným znením básne ešte tieto
               odchýlky:
verše 7 — 8:
zaspal by, ale „jefrajter“
už aj priniesol čaj
verš 11:
do buliek bielych, ako sneh
verš 14:
zajatí nebodaj
verš 25:
od ryby, aby šči bola
verš 29:
od rána až po Užinu.
[
85
]
soldat
(z rus.) — vojak
[
86
]
sapógy
— čižmy
[
87
]
Efrajtor
(z nem. Freiter) — slobodník
[
88
]
šči
(rus.) polievka z čerstvej kapusty a mäsa
[
89
]
boršč
(rus.) — kyslá polievka zafarbená červenou cviklou

--- KAPITOLA 53 ---

Gver by zas vzal…
[
90
]
Gver by zas vzal s patrónami,
išiel, išiel so štykami.
Kŕmil by sa chleba troškou,
stlal si zemou, stlal si doskou.
Paplón by bol nebo šumné,
vietor by si líhal ku mne,
pod hlavou mal kulač s hrnkom,
budieval sa s ranným slnkom,
umýval sa z vlastnej dlani,
sušil by ma závan ranný!
Čo by denne dieru zašil,
bagančeky čiapkou prášil,
čiapkou blúzu, blúzou čiapku,
vlasy dával do poriadku
v gombičke, čo zostala mi
na mantli, sťa starý známy…
Šiel by zdravý, šiel by slabý,
hoci guľka trafila by.
Krátky život, nech sa skráti!
Nech zaplače žena, mati!
Len keby tam v hmlistej diali
Slováci viac neplakali!
Charkov 19. VIII. 1915
[
90
]
Gver by zas vzal…
— Charkov 19. VIII. 1915. V rukopise RJJ č.
               6 je táto báseň bez nadpisu pod poznámkou „variant“. Ide o variant básne Gver mi
               vzali, ktorá sa podstatne odlišuje od knižného znenia básne:
Kver mi vzali s patrónami.
Hnali, hnali pod štykami.
Kŕmili ma chleba troškou.
Postielali holou doskou.
Paplón bolo nebo šumné
nočný vietor líhal ku mne.
Pod hlavou mal kulač s hrnkom.
Zobúdzal sa s ranným slnkom.
Umýval sa z vlastnej dlani,
utieral ma závan ranný.
Každé ráno dieru zašil.
Bakančeky čiapkou prášil,
čiapkou blúzu, blúzou čiapku
vlasy dával do poriadku
gombička, čo zostala mi
na mantli, sťa starý známy…
Spomínaný variant sa zhoduje s knižným znením až na verše 5 — 10 ktoré sú takéto:
Nech je dekou nebo šumné,
nech si vietor líha ku mne,
nech pod hlavou kulač s hrnkom
nech sa budím s ranným slnkom,
nech sa myjem z vlastnej dlani,
nech ma suší závan ranný.
Báseň je akýmsi zhrnutím istých skutočností, ktoré Jesenský prežíval po svojom
               zajatí.

--- KAPITOLA 54 ---

Horúce srdce…
[
91
]
Horúce srdce — blúza šedivá,
horúcu hlavu — čiapka zakrýva.
Myšlienky, city zakryté máme,
tak sa my sami zakopávame.
Preto sa na nás každý za živa
zvysoka, hrdo, potupne díva,
preto je ešte čachtická pani
hore na zámku nie po kúpaní,
preto sa v slzách a krvi kúpe.
Prervime naše mlčanie hlúpe!
Charkov 19. VIII. 1915
[
91
]
Horúce srdce…
— Charkov 19. VIII. 1915. Rukopis básne (RJJ č.
               6) je zhodný s knižným znením. Iba štvrtý verš má v rukopise toto znenie: Tak sa mi
               živí pochovávame.
Treba poznamenať, že určité odchýlky sú od rukopisu vo vydaní zbierky zajateckých
               básní, ktoré vyšli v Jekaterinburgu 1918.

--- KAPITOLA 55 ---

Bola by nedeľa
[
92
]
Bola by nedeľa, bola by deň celý,
keby sa obliekol do čistej košeli.
Bola by nedeľa, svätil by deň svätý,
keby si mohol vziať nedeľňajšie šaty.
Bola by, bola by, nedeľa by bola,
keby som mohol ísť aj ja do kostola.
Bola by nedeľa, keby bola ona,
keby bola ona, keby bola doma.
Charkov 22. VIII. 1915
[
92
]
Bola by nedeľa…
— 22. VIII. 1915. Celkovú atmosféru, za
               ktorej Jesenský napísal túto báseň, najlepšie objasní úryvok z jeho rukopisného
               denníka (RJJ č. 35), v ktorom dňa 22. VIII. 1915 medzi iným napísal: „Bože, takto
               rok, aké pekné časy sme zažívali v Trenčíne, Anča moja. Vyslobodil som sa z háreštu a
               Ty si ma navštevovala. Ach, keby to teraz mohlo byť tak. Takto mi je niekedy do
               skapania. Srdce ma fyzicky bolí od túžby a niekedy myslím, že nevydržím. Keby aspoň
               riadoček prišiel, že si zdravá, a vieš, kde som; alebo, keby Ťa tak mohol videť
               teraz, čo robíš v túto smutnú chladnú nedeľu? Či sa dožijem ešte Teba a domova? Či je
               už na veky po našom šťastí? 40. deň, čo som tu.“ Medzi rukopisným znením RJJ č. 6 a
               knižným znením nie sú žiadne odchýlky.

--- KAPITOLA 56 ---

Rozpáleným
[
93
]
Sťa slnca svetlo sklená prizma,
tak farbí rozkoš satanova
tie staré, krásne, jasné slová,
tie utešené, čisté písma,
čo zapálili lásku vrelú
a ukázali, jak sa letí
v nadchnutí ponad jasné méty
ku nášmu spoločnému cieľu…
Včuľ každý iba farbu chápe,
len lživé osvetlenie mámi,
čert depce svetlo kopytami,
čert čistotu nám z tvári zdriape.
Čert rehce sa nám natešený,
že srdcia sa do žlče máču,
že peklo spopod čiernej zemi
do dolín škrípania a plaču
už vyšlo a v nich rozpálení
namiesto ľudí — čerti skáču.
Voronež 23. V. 1916
[
93
]
Rozpáleným
— Voronež 23. V. 1916. Rukopis básne sa nám
               nepodarilo zistiť. Báseň Satan, Satan, ktorá je v rukopise RJJ č. 6, má motívy
               spoločné s touto básňou, takže ju môžeme považovať za variant:
Satan, Satan! Umučíš ma:
Nieto úprimného slova,
úprimného riadka, písma,
vychytiť ma z tohto rova.
Všetko zdrapíš v svoje zdrapy
krutou nenávisťou s nami.
Ty sa rehceš natešený,
jak sa srdcia v žlči máču
a že peklo zpopod zemi
do údolia túh a plaču
vyšlo, a v ňom rozpálení,
miesto ľudí, čerti skáču.

--- KAPITOLA 57 ---

Strom
(Alegória)
[
94
]
Zaštepila očko ruka.
Nová vetev šibla z puka.
Už sa vetev s vetvou pári,
už sa stromec rozkonári.
Už sa v slnci listy blyštia,
už vo šviste šuští lístia.
Už ono pred búrkou mlčí,
už pri hromoch ohňom blčí.
Kvet sa sype plný vône,
už pod stromom plno tône.
Pri chodníkoch ešte kvety,
už ovocie v listoch svieti.
Lež čo prvý lístok padne,
už ovocie sused kradne,
a že hore plody samé,
lístie kmáše, vetvy láme,
a že je plod iste sladký,
chodí s pílou do záhradky,
aby nikto nebral z neho,
zapiľuje do živého,
prepiľuje stromec mladý
a odnáša v svoje sady.
Duša ťažká, srdce bolí:
peň na mieste zostal holý.
Príde vetrík rozihraný,
nezahrá sa s lístočkami.
Príde pútnik v trudné časy,
ovocím smäd nezahasí.
Prídu dvaja zaľúbení,
neposedia viacej v tieni.
Mesiac v listoch nezablýska
ani slávik nezapíska.
Duša ťažká, srdce bolí,
peň na mieste zostal holý…
Ale už do čiernej zeme
padlo úrodlivé semä.
Starý stromec neuschnutý,
už vyrástli nové prúty.
Ešte staré listy šuštia,
a už koreň nové púšťa.
Ešte peň nie porúbaný,
už prút s prútom v šepotaní.
Ešte drevo nezvezené,
už to nové šumí, stene.
Ešte ho je za náručia,
a už nové stromy hučia.
Darmo sused gáni hrubý:
sad náš viacej nevyhubí.
Kijev 6. X. 1916
[
94
]
Strom
— Kijev 6. X. 1916. Rukopis básne RJJ č. 6 sa na
               viacerých miestach odlišuje od knižného znenia. Je to v týchto prípadoch: Za štvrtým
               štvorverším nasleduje dvojveršie, ktoré v knižnom vydaní chýba:
Už v ňom príval plieska bičom,
už chce s vetrom pohoničom
verš 11:
Ešte je kvet nerozkvetý
verš 14:
už ho ktosi nocou kradne

--- KAPITOLA 58 ---

Na Štedrý večer
1916
[
95
]
Zase zvonia, zase svietia, zase sa spev k nebu vznáša:
dvetisíc je skoro rokov, ako láska zrodila sa,
ako sa jej poklonili, dary svoje položili,
ako všetci svetom pošli, aby ľúbiť naučili.
I ja sa jej klaniam nízko, ako prví, až ku zemi:
krásny Štedrý večer aspoň troška šťastia prinesie mi.
— — — — — — — — — — — —
Troška šťastia, málo šťastia! Dážď so slncom — dúha rastie.
Smiech cez slzy — a na zvode žitia dúhou svieti šťastie.
V očiach ti je, v ume žije, je na zemi, je nad zemou,
ale ho ty nezachytíš, nezachvátiš do objemov,
platíš plačom, platíš smiechom, jeho úsmev nepodkúpiš,
platíš srdcom, platíš žitím, ale k nemu nepristúpiš.
Nepros sa mu, netúž za ním, nevzdychaj a nenariekaj:
nepriblížiš sa mu nikdy, nedohoníš — neutekaj!
Kdeby šťastie! Veď si i tak postihnutý večným pôstom.
Ani radosť neuvítaš volaným, no pyšným hosťom.
Kozub chladný, vietor fučí, zavriže tie dvercia tvoje,
domec pustý, stolík holý, tvoja radosť ďaleko je,
nedočkáš sa jej už viacej, a keby si išiel za ňou,
ak bys’ ju aj našiel, bola by len s tvárou uplakanou.
Kdeby radosť! Keby pokoj pristúpil až ku posteli,
zavrel oči tvoje smutné, aby viacej nevideli,
pečať dal na ústa, aby všetko zôkol-vôkol zmĺklo,
zovrel srdce, aby ani ono viacej nezatĺklo,
chytil ruky, siahajúce za tým, čo už nezachytia!
ani šťastie nepodkupné, ani krátku radosť žitia.
Kdeby pokoj! Ku pokoju treba miesta v čiernej zemi,
kde ho je dosť — nedajú ti, kde je zdarma, tam ho neni,
treba dosky aspoň štyri, nikto ti ich nenapíli,
nieto zvonov, ktoré by ti na rozlučnú zazvonili,
nieto hlavy, ktorá smútkom jatá k lôžku by ti klesla,
nieto jedných očú, v ktorých by sa jedna slza blesla,
nieto duše, ktorá by sa pomodlila k trónu Pána,
ak je, tú sem nepripustia, ak je, pri nej umrieť bráňa.
Kdeby pokoj! Kým sa telo zemi, duša bohu vráti
z lásky, lásky omrvinka, omrvinka žiada sa ti.
Pre tú lásku mrieť sa nechce, pre ňu žitie žitím nenie,
kdeže vezmeš, keď jej nieto, kdeže vezmeš potešenie,
kdeže vezmeš, keď jej nieto, kdeže vezmeš šťastia lúče,
kdeže vezmeš, keď jej nieto, jedno srdce milujúce?
Kdeby láska! Toľko rokov tomu, čo sa narodila,
oči svoje roztvorila, ale nikdy neľúbila.
Chrámy vzrástli, veže pnú sa, vysoko do nebasklona,
ale ona nenarástla, nemým deckom v jasliach stoná.
Zvony zvonia, vyzváňajú. Bože milý, ako je to?
Tomu zvonia, vyzváňajú, čoho v celom svete nieto.
Kostoly sa rozspievali. Každá pieseň o nej zneje,
ale o čom piesne vravia, nikto, nikto nevie, kde je.
Na laviciach svietia sviece, žltý plameň na oltári,
ale iskierečka lásky v ľudských očiach nezažiari.
Vo sviatočnom rúchu toľko zhrnulo sa ku nej sveta,
ale ľudská duša holá, vychudnutá, neodetá.
Farár káže o nej, všetko sťaby uverené mlčí,
ale ľudské srdce bije, a v tom srdci — plno žlči.
— — — — — — — — — — — —
Štedrý večer! Nechoď mimo! Zastav sa u našich dverí!
Ak máš medzi darmi vieru, milostive udeľ viery.
Kde je viera, tam sú srdcia na kríž žitia nie pribitie,
tam je šťastie, tam je radosť, tam je láska, tam je žitie,
tam je ohlásený pokoj medzi ľuďmi dobrej vôle,
tam je dneská Štedrý večer, hoci aj pri holom stole.
Kijev 24. XII. 1916
[
95
]
Na Štedrý večer
— Kijev 24. XII. 1916. Rukopis básne RJJ č. 6
               i knižné znenie sa zhodujú.

--- KAPITOLA 59 ---

Politikom
[
96
]
Čože je to za robota?
Jeden čihí, druhý hota.
K oju, k oju, kone čierne:
prasknú úzdy, prasknú štverne,
a to ešte v časy také,
keď je voz po osi v mláke,
a to v takom okamžiku,
keď je národ na vozíku.
Nie je na to statok statkom,
aby iba hádzal zadkom.
Kijev 15. I. 1917
[
96
]
Politikom
— Kijev 15. I. 1917. Rukopis básne RJJ č. 6 má v
               porovnaní s knižným znením zmenené iba poradie veršov. Prvý verš knižného znenia je v
               rukopise druhý a druhý verš je prvý.

--- KAPITOLA 60 ---

Modlitba jedna…
[
97
]
Modlitba jedna u miliónov:
len ešte raz ísť, vrátiť sa domov…
A my Slováci keby sme v šťastí
šli už do našej slovenskej vlasti…
Vybité oči — ako by mihli,
rozbité nohy — či by sa zdvihli,
narovnala by sa ruka chromá
v nádeji, že ju pohladia doma.
Všetci by skočili, všetci by zvýskli,
všetkým by do očú slzy sa tiskli,
slzy sa tiskli, slzy sa liali,
všetko pre chalupy ukryté v diali,
všetko pre chodníky, čo vedú ku nim
horami, hájmi, tôňou i slním,
čo vedú ku bránam, do ktorých stane,
čo najradšej má — na privítanie.
Kiež by ten stál tam, kiež by ten vítal,
čo najhorkejšie horké dni čítal,
koho si deň i noc kládol do stonov,
pre koho najväčšmi chce sa ti domov!
Voronež 30. III. 1916
[
97
]
Modlitba jedna
— Voronež 30. III. 1917. Jesenský báseň viac
               ráz prepracovával. Svedčí o tom rukopis básne, ktorý je značne poprečiarkovaný a
               poprepisovaný. Rukopis RJJ č. 6 a knižné znenie sa odlišujú v týchto prípadoch:
verš 2:
Len ešte raz ísť dostať sa domov!
verš 4:
Šli už raz do tej slovenskej vlasti.
Prečiarknuté znenie básne je takéto:
Modlitba jedna u miliónov:
Len ešte raz ísť a dostať sa domov!
Ej, keby ona z milosti Pána
bola konečne už vyslyšaná:
Vybité oči, akoby mihly,
rozbité nohy, či by sa zdvihly,
narovnala by sa ruka chromá
v nádeji, že ju pohladia doma
a duše biedne viem že by zvískly
tak, že by v pohľad slzy sa tiskly
slzy sa tiskly, slzy sa liali
pre malé domce ukryté v diali
pre známe cesty, čo vedú ku nim
horami, hájmi, tôňou, úslním,
čo vedú k bránkam, do ktorých stane,
čo najradšej má — na privítanie.
Kiež by ten stál tam, kiež by ten vítal,
čo najhorkejšie, horké dni čítal.
O, Pane, vyslyš modlitbu stonov.
Len ešte raz ísť a dostať sa domov.
Na konci básne sú dopísané ešte štyri verše. Prvé dva básnik uverejnil vo vydaní,
               ktoré vyšlo v Tranosciu, ďalšie dva sú prečiarknuté a znejú takto:
Oj Bože, ak že si všemocným vskutku,
daj že tej radosti po toľkom smútku.

--- KAPITOLA 61 ---

Generálom
(Reflexia)
[
98
]
Je to tak krásne bojovať
za národ so zápalom,
je to tak krásne, ale keď
je človek generálom.
Vojaci brodia červení
krvavou mlákou, blatom,
a generál je červený
od futra pod kabátom.
Z tých tisíc búrok, tisíc bitv,
čo duby drobia v triesky,
vojakom — hromy zostanú,
generálovi — blesky.
Vojaci lezú po bruchu,
sneh biely na nich padá,
kým vodca v lôžko ako sneh
„zmorené údy“ skladá.
Nad druhým krížik očernie
a hôrne šumí lístia,
pokým na hrudi vodcovej
sa zlaté kríže blyštia.
Generál stojí na koni
za rezervami smele,
a predsa naňho povedia,
že stojí vojsku v čele.
Generál hádže odzadku
do boja chrabré voje,
a riekne v páde víťazstva:
To je víťazstvo moje.
Len generál nás môže raz
od okov oslobodiť,
a keď to nejde odrazu,
na retiazke nás vodiť.
Kto v čele je, ten môže stať
si v boji do úzadia,
bo kde sú hlavy bezpečné,
sa veľké umy radia.
Ký teda div, že pokým niet
československých kráľov,
boj ide nie tak o národ,
ako o generálov.
Je to tak krásne bojovať
za národ so zápalom,
je to tak krásne, ale keď
je človek — generálom.
Kijev 20. I. 1917
[
98
]
Generálom
— Kijev 20. I. 1917. V rukopise je pod čiarou RJJ
               č. 6 poznámka: Cenzúrou neprepustené. Táto poznámka pravdepodobne súvisí so zaradením
               básne do vydania, ktoré vyšlo v Jekaterinburgu. Rukopis básne má jedenásť
               štvorveršových slôh. V tranosciovskom vydaní nie je predposledná štvorveršová sloha,
               ktorá znie takto:
Ký teda div, že pokým niet
československých kráľov
boj ide nie tak o národ
ako o generálov.
V knižnom vydaní je v ôsmej slohe v prvom dvojverší oproti rukopisu ešte táto
               odchýlka:
Len generál od povrazov
môž národ oslobodiť.

--- KAPITOLA 62 ---

Na priči…
[
99
]
Na priči sedím, sedím a sedím.
Štipľavú machorku z fajočky kädím.
Do okna hľadím, dymím a dymím,
aby som nevidel v duši, čo vidím.
V ďaleku pri ohni vojaci sedia.
Štipľavú machorku z fajočiek kädia.
Všetci sú červení, všetci sú mladí,
všetci sú veselí, všetci sú radi:
všetci už nakukli z tej strany hája
do našich dediniek, do nášho kraja…
Prečo ja na priči sedím a sedím,
do okna hľadím, z fajočky kädím?
Petrohrad 26. X. 1917
[
99
]
Na priči
— Petrohrad 26. X. 1917. Medzi rukopisom básne RJJ
               č. 6 a knižným znením nie sú podstatné odchýlky.

--- KAPITOLA 63 ---

Prašť tou čiapkou…
[
100
]
Prašť tou čiapkou, zobleč háby!
Také háby nosia rabi.
Keď ten biľag o zem hodíš,
z väzenia sa vyslobodíš,
budeš voľný jak vták v stráni,
a nie baran číslovaný.
So stužtičkou zapletenou,
bielo, modro a červenou,
[
101
]
zapletenou na furažke,
[
102
]
vypomstíme viny ťažké!
Petrohrad 27. X. 1917
[
100
]
Prašť tou čiapkou
— Petrohrad 27. X. 1917. Pri básni je v
               rukopise znovu uvedený dvojaký dátum. Vedľa dátumu 27. X. 1917 je tiež dátum 13. X.
               1917. Popri rukopise tejto básne, ktorá je v RJJ č. 6, je ešte jeden tak sa zdá
               prvotný variant, ktorý je prečiarknutý.
Ale viem už, čo ti dati.
Praštím čiapkou, strhám šaty:
Pečateným o zem hodím
tak sa z numier vyslobodím,
budem voľný, sťa vták v stráni
a nie baran číslovaný.
Budem tvojím celý, celý
pri veselí, po veselí…
Rukopis básne, ktorý môžeme považovať za konečný, má tiež pomerne dosť odchýlok od
               knižného znenia. Za tretím trojverším nasledujú v rukopise tieto verše:
So šineľmi, ako hlina
zahreje sa slovenčina
sapogami v lete, v zime
mi tých pánov podlavíme.
S vintovkami a so štykom
zrátame sa s neprajníkom.
[
101
]
So stužtičkou zapletenou, / bielo, modro a červenou.
— Bielo-modro-červená stužka na čiapke bola odznakom príslušnosti k československému odbojovému vojsku.
[
102
]
furážka
(z franc. fourauge — kožušina) — ruská vojenská čiapka

--- KAPITOLA 64 ---

Kiež cítil by…
[
103
]
Kiež cítil by dlaň ženinu,
jak napráva mi perinu.
Kiež zohla by sa ku priču,
pod hlavu dala hlavnicu.
Kiež by mi hrnček podala
a veselo sa usmiala.
Kiež riekla by: je po boji,
len sa tu vyspi v pokoji
a potom v mojom objeme
ta domov, domov pôjdeme…
Hej… Ale pomsta zadúša:
môj národ je bez vankúša.
Hej… Zobrali mu, prašiny,
i hrnčeky i periny.
Hej… Ale dlaň sa zatína,
že v cudzine je otčina.
Hej… Ruka biť je hotová,
že v domove niet domova.
Hej… Počkaj, počkaj, anjel môj,
neskončili sme ešte boj!
Charkov 2. VIII. 1915
[
103
]
Kiež cítil by…
— Charkov 2. VIII. 1915. Medzi rukopisom RJJ
               č. 6 a knižným znením básne nie sú odchýlky.

--- KAPITOLA 65 ---

Na janičiara…
[
104
]
Na janičiara treba janičiar.
Zažmúrte oči, čo sa v slzách máču,
zakryte dlaňou umáganú tvár,
zaduste v hrdle chabé slová plaču!
Nie barana, na vlka treba vlk.
Nie prosiaca dlaň, tvrdá päsť nám svedčí,
nie smútok v tvári, ale pomsty blk,
nie poklony, lež oceľové reči.
Na výške svet ten vidieť dokorán,
v údolí úzko, samé vrchy, skaly.
Len z výšky hľaďme, pozdraví sa pán,
len kráľmi buďme, uctia si nás králi!
Petrohrad 3. X. 1917
[
104
]
Na janičiara
— Petrohrad 3. X. 1917 (20. IX. 1917). V
               rukopise RJJ č. 6 je názov Na janičára; Jesenský tu používa starší tvar tohto slova —
               bez dvojhlásky. Medzi rukopisom a knižným znením sú tieto odchýlky:
verš 7:
nie slzy v očiach, ale pomsty blk
verš 9:
Len s hora vidno svet ten dokorán

--- KAPITOLA 66 ---

Vyhnali ma…
[
105
]
Vyhnali ma z vlastnej chaty.
Bola zima — zvliekli šaty.
Smädný som bol — mláky dali.
Kamením ma kŕmievali.
Opľuvanô, zneuctenô
prekrstili moje meno.
Rodinu som veľkú mával,
nik sa ku mne nepriznával.
Sluhom som bol… Čoby sluha!
Priahavali ma do pluha.
Poháňali ako vola
po roli, čo mojou bola…
Ťahám v daždi. Ťahám v súši.
Robia rátu z mojej duši;
hrudy v srdci, neveselé,
prehlboké brázdy v čele.
Dvíham ruky — reťaz na ne!
Kročím — nohy poviazané.
Pohľadel by — pohľad strežú,
povedal by — jazyk režú.
Prosiť by chcel — beda, beda —
bičom sa mi odpovedá.
Zaplakal by nad neresťou —
vytierajú slzy päsťou.
Smutno mi je, ťažko mi je.
Jarmo reže sa do šije.
Jarmo hlavu odreže mi.
Zahyniem na vlastnej zemi.
Ani ma nik neumyje,
ani plachtou neprikryje,
ani slzy nevyroní,
nepochová, nezazvoní!…
… Dolu chlapci, dolu z priča!
Každý z nás má švih od biča.
Sloboda sa krvou krstí.
Vytrhnime im bič z hrsti!
Zatnime s ním raz po vôli,
kto nás bil, nech toho bolí!
Nech sa ten bič točí, hviždí!
Nech tvár čiernu vraha hyzdí!
Aby toľko rán mal v tele,
koľko vrások máme v čele,
aby toľko krvi streklo,
koľko sĺz a potu tieklo,
aby toľko rokov stenal,
koľko chvíľ nás za nič nemal,
aby rástlo jeho semä
v kamení, čo vyorieme!
Petrohrad 10. VIII. 1917
[
105
]
Vyhnali ma…
— Petrohrad 10. VIII. 1917 (27. VII. 1917).
               Podstatných rozdielov medzi rukopisom RJJ č. 6 a knižným znením básne nieto.

--- KAPITOLA 67 ---

Už sa mi na čiapke…
[
106
]
Už sa mi na čiapke gombička kolembe.
[
107
]
Už mi je, má milá, už mi je po ženbe.
Už mi vyložili cisárove šaty.
Nečakaj ma, milá, pred vašimi vráty.
Už mi visí z pleca ťažká manlicherka.
[
108
]
Nebudeš zavierať za mnou viacej dvierka.
Už mi vyčítali stodvadsať patrónov.
Už sa ja nevrátim nikdy viacej domov.
Už som odprisahal, už som — na cisára.
Nezaprisahám sa viacej u oltára.
Už som ja vojakom, už idem do boja,
cisárov je život, ale duša — tvoja,
myseľ moja — tvoja, srdce moje — tvoje,
len ja som nie tvojím, potešenie moje.
Petrohrad 5. XI. 1917
[
106
]
Už sa mi na čiapke…
— Petrohrad 5. XI. 1917 (23. X. 1917).
               Štvrtý verš v rukopise RJJ č. 6 má toto znenie: Nečakaj ma viacej pred vašimi
               vráty.
[
107
]
Už sa mi na čiapke gombička kolembe…
— na prednom rohu vojenskej čiapky rakúsko-uhorskej armády bola gombička s vystrihnutým nadpisom F J I, to jest František Jozef I.
[
108
]
manlicherka
— vojenská flinta, ktorú zostrojil Ferdinand Mannlicher a zaviedli ju do rakúskouhorskej armády už r. 1886

--- KAPITOLA 68 ---

Sedem dní…
[
109
]
Sedem dní je za týždeň,
siedmy deň, čo kašu jem,
sedem dierok na remenci,
siedmy raz sa sťahujem.
Vše na užšie, užšie, hej,
od prvej až do siedmej,
sedem dierok na remenci,
už som na tej poslednej.
Siedma hin pri pracke je,
remeň viac neprospeje,
prospeli by žgance s bryndzou,
ale k nim niet — nádeje.
Trepoce sa suchý list,
že do blata načim zísť,
darmo držím nohavice,
raz na hanbu musím vyjsť.
Petrohrad 31. X. 1917
[
109
]
Sedem dní
— Petrohrad (?) 31. X. 1917 (18. X. 1917). Rukopis
               básne RJJ č. 6 sa zhoduje s knižným znením. Odchýlky sú iba v tretej slohe, ktorú
               Jesenský viac ráz prepracoval a jej varianty v rukopise poprečiarkával:
Prvý variant:
Siedma hin pri pracke je
remienčok neprospeje
prospely by žgance s bryndzou,
ale niet k nim nádeje
Druhý variant:
Siedma hin pri pracke je
na ôsmu niet nádeje
prospely by žgance s bryndzou
remienček neprospeje
Tretí variant:
Siedma hin pri pracke je
na prvú niet nádeje
prospely by žgance s bryndzou
remeň už neprospeje.
Štvrtý variant:
Siedma hin pri pracke je
remeň viac neprospeje
prospely by žgance s bryndzou
ale k nim niet nádeje

--- KAPITOLA 69 ---

Že vydýchnuť…
[
110
]
Že vydýchnuť vám čosi bráni?
Maďarskou korunou ste opásaní.
[
111
]
Myšlienky vaše ako z olova?
To robí čiapka kráľova.
I srdce ako kameň? Neboráci,
ten metál prsia tlačí.
Že skrivení ste? Patrónov veľa
a na chrbte veď celé teľa.
Že nohy špejú vám jak žobráku?
Veď ste vždy v marši, lebo haptáku.
I ruky ako cent? Najnižší na svete,
každej tej hviezde salutujete.
Že nechce sa vám žiť v tom kríži stálom?
Neslúžte cisárom a kráľom!
Veď máte na pleci i pri boku,
čo ranu môže zadať hlbokú,
i pred sebou i v patróntaške,
čo obľahčilo by dni ťažké,
len by ste na toho udierali,
komu ste sa, jak čertu, zapredali,
kto sa vás na zdravie neopýtal,
kto rany vaše nepočítal,
nezbadal, ako krv vám tečie,
jak štípe mráz a slnko pečie,
nemrel od hladu, ani od smädu,
pľuval na žobráctvo a na biedu…
Len by ste udierali, kam úder patrí,
len by ste boli naši bratri!
Petrohrad 7. XI. 1917
[
110
]
Že vydýchnuť…
— Petrohrad 7. XI. 1917 (25. X. 1917). Rukopis
               básne RJJ č. 6 sa zhoduje s knižným znením. V dvanástom a trinástom dvojverší je však
               toto znenie:
kto nezbadal, že krú vám tečie,
jak štípe mráz a slnko pečie
necítil hlad, necítil biedu,
neumieral od smädu.
[
111
]
Maďarskou korunou ste opásaní
— Honvédi boli opásaní opaskom, ktorý mal pracku so znakom Uhorska, na ktorom bola známa svätoštefanská koruna.

--- KAPITOLA 70 ---

Na Nový rok
1918
[
112
]
Jediná minúta rok celý odoženie,
hoc sama zbabele pred novou uteká.
Bol chabým biedny rok. Je chabé okamženie,
a predsa večnosti v ňom sila odveká:
v ňom líce bledne, v ňom ono očervenie,
v ňom duša zajasá, v ňom ona narieka,
v ňom krsá nádeja, v ňom mizne potešenie,
a ono zabíja i tvorí človeka.
Rok Nový, tu si zas. Polnočné naladenie
ťa v kostým veselý na chvíľu oblieka…
Prijmite, priatelia, i moje pozdravenie:
Nech láska k národu tou chabou chvíľou nenie,
čo dohnal ľúty čas nakrátko zďaleka,
lež nech je večitým jej skvúce vzplamenenie
a ako večnosť mžik, nech ono vraha ženie!
Kijev 31. XII. 1917
[
112
]
Na Nový rok
— Kijev 31. XII. 1917. V rukopise RJJ č. 6 mala
               báseň v posledných veršoch iné znenie a bola aj o dva verše dlhšia. Jesenský však
               pôvodný koniec básne tak dôkladne poprečiarkoval, že text je nečitateľný. Miesto
               týchto šiestich poprečiarkovaných veršov napísal štyri nové, ktorými definitívne
               ukončil báseň. Vo štvrtom verši rukopisu je tento prečiarknutý variant:
a predsa skrýva sa v ňom sila odveká:

--- KAPITOLA 71 ---

K nášmu práporu
[
113
]
Kiež, kiež by nanovo tá mladosť mohla vzklíčiť,
kiež by ťa mohol niesť
cez tŕne našich ciest,
cez búrky bitevné, čo chceli by ťa zničiť,
kiež by ťa s nadšením u našich rodných miest
na každú chalupu s víťazstvom mohol vztýčiť:
Ty prameň krvavý i studňa čistoty,
i vrelej lásky znak i pomstva volajúca,
i potok studený i riava teploty,
i päsť čo zabíja i ruka hladkajúca,
i večný čarodej, čo všetko jednotí
a tisícročný svet na rozvaliny rúca —
kiež by ťa mohol niesť,
uprostred tisíc dúm, pocitov, tisíc chutí,
jedinú našu česť,
náš prápor rozvinutý!
Jekaterinburg 12. XI. 1918
[
113
]
K nášmu práporu
— Jekaterinburg 12. XI. 1918. V rukopise
               básne RJJ č. 6 za deviatym veršom nasleduje verš, ktorý autor v knižných vydaniach
               vynechal (až na vydanie v Tatrane, Turčiansky Svätý Martin 1919):
i päsť čo zabíja i ruka hladkajúca,

--- KAPITOLA 72 ---

Hej krv ty…
[
114
]
Nám ešte tonúť treba v nenávisti
pre výraz lásky slobodný a čistý…
A preto, krv ty naša, búr sa, peň,
sŕdc usadenú roztoč priehlbeň,
nech bezdný hnev po našich dušiach sídli,
zalieva lupičskú tvár oplanov;
nech obočia sú kŕdľom havranov
ponurným, strašným, s rozpätými krídly,
a pod nimi nech planú pohľady
sťa uhlie, čo na drobný popol spáli
tie zberby, ktoré naše poklady
nám bezočivým násilenstvom vzali.
Hej, k plecu jedovatú berme zbraň
a líca naše ta ku kolbám klaďme:
čím väčšia rana na zbojníkov padne,
tým skôr sa zrastie hĺbka našich rán!
Nám mnohých treba zrovnať so zemou,
kým prídeme do vďačných objemov.
Petrohrad 18. XI. 1917
[
114
]
Hej, krv ty…
— Petrohrad 18. XI. 1917. V rukopise RJJ č. 6 je
               báseň na viacerých miestach prečiarknutá. Sú v nej pri zrovnaní s knižným znením
               básne tieto odchýlky: miesto tretieho verša je v rukopise tento prečiarknutý text:
Hej, krv, ty rozohrej, búr a peň
verš 4:
Sŕdc usadnutú rozvir priehlbeň
verše 9 — 10:
a pod nimi nech blčia pohľady
sťa uhlie, čo na siný popol spáli
Na konci básne v rukopise sú ešte štyri verše, ktoré autor prečiarkol:
Nám mnohých treba srovnať so zemou,
kým prídeme do vďačných objemov,
nám ešte tonúť treba v nenávisti
pre lásky výraz slobodný a čistý.

--- KAPITOLA 73 ---

Pred vianočným stromom
1918
[
115
]
Pred stromom vianočným zas tu stojíme spolu.
Niet na ňom čertov viac, niet panstva symbolov
s rinčiacou reťazou, spotenou svojvôľou,
krvavým korbáčom vrezaným v pravdu holú,
niet zatvrdnutých sĺz, skamenelého bôľu,
niet viacej chytených na svorku sokolov…
Tisíc liet zahnaní do kúta od stolov,
zasadnúť môžeme ku bohatému stolu.
Dar visí na strome, dar všetkým premilý!
Oslávme dneska tých, čo tento dar nám dali,
veď sú to darci tí, ichž večne lúpili,
veď sú to darci tí, ichž večne obkrádali,
veď sú to tí, čo nás od smrti spasili,
nám sviatok strojili a sami umierali!
Jekaterinburg 18. XII. 1918
[
115
]
Pred vianočným stromom
— Jekaterinburg 18. XII. 1918. Medzi
               rukopisom RJJ č. 6 a knižným znením nie sú odchýlky.