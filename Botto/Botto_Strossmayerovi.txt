--- KAPITOLA 1 ---

Strossmayerovi
[
1
]
[
2
]
Vystretý usnul na bojišti Slovan,
pri boku zbroj skrvavená;
ktože, kto prišiel podívať sa naň,
či zomrel, či ešte stená?
Ba prišli k nemu sticha, pomaly,
prišli ľudia dobrej mysli:
zbroj mu cisársku z tela odpásali
a kývnuc plecom — odišli.
Tak zostal víťaz sám na slávnom poli —
mŕtve len telá z všetkých strán;
zasadli radom vrany i sokoly
krv jeho piť z odvretých rán.
A sebou nehne z krvi stieklo telo —
živý musí s mŕtvymi hniť,
slovo života na rtoch mu primrelo,
srdce v prsiach prestalo biť.
To, Slavian-junák, cnosti tvej odmena —
tak svet činy tvoje súdi!
Umieraj, lež, hni, syn veľkého mena,
však ťa deň súdny prebudí! —
Zasvitlo — predsa. Časy sa už menia.
Mlčania už puká pečať;
nad hrobom slovo zaznelo vzkriesenia,
ruku podáva bratu brat!
Sláva Ti, Otče! Tys’ vyrkol to slovo,
primreté na rtoch národu:
Slovanu srdce udrelo nanovo
za zlatú jeho slobodu.
Oko sa jeho dvíha hor’ do neba,
v prsiach nadšenie i viera:
a národ živý, Otče, večne Teba
v pamäť svú vďačnú zaviera!
R. 1869
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
Prvý raz vyšla v Dobšinského Sokole I, 1860, str. 69, 25. júla s takýmto dlhým
          titulom: „City Slováka venované jeho excelencii, osvietenému pánu Jozefu Strossmajerovi,
          biskupovi diakovskému a sriemskemu, jeho c. kr. ap. veličenstva skutočnému tajnému a
          ríšskemu radcovi, belohradského, smederevského biskupstva apoštolskému vikárovi atď.,
          atď.“ V Sobraných spevoch z r. 1879 má Botto k básni túto poznámku: „Strossmajer. Jeho
          excelencia biskup diakovský v shromaždení ríšskej rady 21. júna 1860 — keď Majláth
          (maďarský poslanec — J. M.) všetkých obyvateľov Uhorska i v národnom zmysle len za Uhrov
          (akoby Nemcov a Slovanov tu nebolo) a maďarskú reč jedine za historicky, politicky a
          zákonne na štátnom poli oprávnenú vyhlásil — pozdvihol prvší slovo za právo individuality
          národnej. Za čo od Turč. Sv. Martina čestným mešťanstvom poctený bol.“