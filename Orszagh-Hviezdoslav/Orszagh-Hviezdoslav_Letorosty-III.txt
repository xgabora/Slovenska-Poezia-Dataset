--- KAPITOLA 1 ---

Srdcom mladí sme
Ó, neodvracaj vľúdnej tváre
odo mňa, jasný génie!
Nedopusť, že tie sväté žiare,
čo duše mojej na oltáre
sám sniesols’, obživovals’ jare,
už popol smrti pokryje.
Ten sniežik, ktorý v tmavé vlasy
mi frkol nehôd zámutou
— či že sa to už zima hlási? —
ten, učiň: nech je kvetom asi
jablone, lebo stop ho v krásy
svit, abo odvej peruťou…
Tie vrásky, čo mi sadly v čelo,
ó, zahlaď dlaňou láskavou,
by z brázd čo upravených v dielo
zas zbožie víd tam zašumelo —
hej, celým jarom zatoč vrelo
mi sprieložnelou nad hlavou!
Tie tône, ktoré vkĺzly sa mi
i do sviatočnej svetlice,
ó, vypuď svetla svojho plamy,
nech zhrá to dnu zas obrazami,
myšlienky vzplajú medzi trámy,
jak nebom zimným stálice.
Na srdce však mi zvlášte bedli,
že skazy časov nevezme;
u jeho zdroja zhusta predli,
sprav, nech vrie v ňom cit neporedlý;
zlá nuda nech ho neusedlí…
Veď vpravde srdcom mladí sme!

--- KAPITOLA 2 ---

Mňa kedys’ zvádzal svet
Mňa kedys’ zvádzal svet, mi hovoriac:
Reč, ktorú z domu vieš, ó, jak je lichá!
jak biedny nástroj ona pre snem prác,
čo žitím srdca sú a duchu pýcha…
Tak pohoď totú handru, odev vetchú,
do ktorej hriech je haliť pomysly;
máš krídla, známe, — no máš ich var’ k letku?
jak však, keď strapy tebou ovisly!? —
Ja nevetil im, zvodcom mladosti,
ni slova na to — snáď bo protirečiť
som neznal ešte v sebe súcosti;
no hana tá, viem, začala sa priečiť
mi k hnusobe až… a vtom dobrá matka
ma privolala, čul som, vážil som:
Jak? reč tá matky nebola by sladká?
nie šatou vhodnou veľkým pomyslom?
A rozhodlo. Zrak drahej matere
sa vtedy sklenul ponad mojím žitím
blankytom jasným v plnej nádhere,
reč úst však tokom slávnym, roztočitým
rozplynula sa duše mojej krajom,
jej vlahou vskvitla túžba mládenská,
a od tých čias, mať chcem-li život rajom,
len rieknem: Na mňa, hunka slovenská!…
Až ťažko chápať, zvodci mladosti,
čo chceli ste s tým reči potupením?
Však zhádol som… Aj, pečať podlosti
vám udieram v tvár — tak váš bľabot cením;
vy chceli ste, by stromček uschnul nahý,
zhrýzť stržeň jeho, podryť korene;
no prerástol lesť, plný sily, váhy,
košatý šumí z tých čias nadšene!
Ó, mojej matky reč je krásota,
je milota, je rozkoš, láska svätá;
je, vidím, cítim, celok života,
môj pokrm dobrý, moja čaša zlatá
a moja odev, ktorej neviem ceny…
Buď požehnaný, kto sa pohodil
v tom so mnou, trvá pritom nepremenný;
buď kliaty, kto sa zaprel, odrodil…
Ó, bár bych stačil vysať všetku slasť,
čo ona skytá, nastoliť v slove —
znal súhrn skvostov ukrytých v nej nájsť,
v ne obliecť svoje zjavy myšlienkové!
Lež, priznávam sa, labužník som slabý,
a haviar s tupým, krehkým toporom —
medzitým ona — v ľude steká žľaby,
na Tatre vlaje krásy práporom…

--- KAPITOLA 3 ---

Všetko snehom zaduté
Všetko snehom zaduté,
všetko ľadom zakuté:
podlaha i klenutie.
Prostriedkom však dme sa hmla,
aby, kde čo popadla,
ovila a potiahla;
zavila v kvet iňový
kýpť i vŕštek stromový,
v krov svesila okovy.
A sme už-už odetí
v plsť osuhle, zavretí
v temnom zimy podsvetí.
Siná bledosť na tvári,
štipka v ústach kuchári —
tak sedíme v žalári.
Kde slniečko? Hej-heja!
Vpadlo var’ v hrob záveja,
či do kapsy zlodeja?
Opriadla ho osuheľ,
a či zrak mu ochmurel?
Či mu olej vyhorel?
Podlaha i klenby trám…
pusto tu i pusto tam;
človek trnie, jak je sám!
Cíti, jak je zabitý —
Múza, aspoň nespi ty,
daj medovca, nemrity…

--- KAPITOLA 4 ---

Matka zem
Zemička naša,
vzor pravej matky:
hej, matka naša
pod prikrývadlom
z beluškej látky
za noci spadlým
a na poduškách
z labutí peria
spí pokoj sladký,
spí nepohnute,
bez slychu v uškách,
bez vidu v zrakoch —
či i bez citu?
s vedomím zvädlým,
vo snení schladlom,
mŕtva? — Nie vera;
cit nie je v pute,
nie! Tamto v kriakoch,
hneď pod dúbravou
tých znám ja skrytú
studienku jasnú;
tá večne zviera,
podobná ďasnu
sýtemu šťavou,
čo teple srká
v jas od blankytu, —
či ako oko,
keď v duši mrká,
čo slzy leje,
tmou prehlbokô,
až bez nádeje
dna, strasti lávou
pojené morom, —
a či jak ústa
s radosťou smavou,
ktorá sa schveje
ich na rubíne
prv šumným vzdorom,
jak vánkom kvieťa,
podychčí vonná,
vtom uždi! šilom
sem-tam sa šinie,
v kruh kol čeľustia
v škádlení milom
pobrnká, slieta
však ihneď zpiatky
povoľná, sklonná:
šťastne sa sníme
úst iných vrátky
s úst drahých plesom
a bozkohustá
do neho vplynie,
rozkošou skoná…
Z toho vidíme,
hľa, pocit matky,
že žije tichá;
a hmla tá, lesom
ktorá sa vinie:
to ona dýcha,
plam srdca nieti —
spí pokoj sladký.
Cit! ticho, deti!
veľkí či malí,
ustaňte s besom
v okamih svätý,
neštabarcujte;
ta každé sadni
od iných v diali
a mlč kde v kúte!
Nech odpočinie
si dobrá mati,
snov pri hostine
načerpá sily,
nahradí straty.
Veď ramená jej
v noci či na dni
dosť navláčily
sa vás maznákov,
keď škrečali ste,
dosť naskubaly
sa ruky iste
belčova trakov,
kým ústa pritom
vše tralakaly
(oj, beli… hajaj…
motýľku, sadni…),
by zasnuli ste;
a koľko — ajaj! —
ráz, k tomu s akou
ochotou, s citom
jak nežným, vnadný
a prebohatý
vám prsník dala
i teplo ňadier!
A mogali ste
až na ochvaty,
z tak plnej chuti,
slasť sali jadier:
a naberali
valnými ruty,
glgom ochlastu
kol rebár sadla,
do kostí tuku,
tužoby v svaly,
na plecia vzrastu,
do ryntíc vôle,
že rovno buku
až sukmi kole.
— I všakej mala
čo galamuty!
Tak od pondelka
— cit, nepelešte! —
jak hospodárka,
čo včasne vstala
(pred svitom ešte,
než kohút znôti):
čo nakrúti sa
cez týždeň celý
až do soboty,
nazvŕta, harká
ni kolo mlyna,
než prídu Hody,
hostina veľká, —
naklopotí sa
sťa pilná včielka,
sťa mravec bdelý:
a všetko preto,
by plná misa
bola i skriňa
s dostatkom navždy;
nebolo psoty,
nebolo škody;
a pri poriadku,
čistote, zdraví
i dobrobytne
by tvor sa každý
— vy zvlášte ste to!
vy, spurné hlavy! —
octnul, jak svitne
zas ku nedeli.
Hneď na počiatku,
veď viete — z jara,
ju čaká zvárka,
a koľká — hrozné!
Nuž teda zvára
a perie, čistí,
že pleskom to znie
von do chotára,
i zaň — a brudy
v podobe jarka
sa valia, hučia;
i čoraz mihne
piest, vzduchom zšvistí,
prúd udrie v žľaby:
už ona stihne
rozostrieť háby,
šat sviežolistý
pod slnolúča
zrak — či kde hrudy
úhora tmavé,
odiedzky nieto —
či na úboči,
či po dúbrave —
A zatým leto —
Ó, tu len skočí
do práce ztuha,
až otrasie sa
ňou sukňa riasna
(jak huňa lesa,
keď víchor zúri),
a čepca stuha
podletí: krásna,
rozkošná dúha.
Tu sa len náhli,
obracia, durí
prerýchlym ruchom,
až tvárou tečie
znoj, dych jej vzduchom
zachvieva vrelý,
schne jazyk spráhly —
Veď idú chmúry!
Voj zbrnavelý
ich toť sa vlečie
cez vrchy — kúri,
i blesk sa mece
(či dáke meče
zpod horských halien? —),
hrm za hrmotom —;
a preds’ chlieb pečie…
A v jeseň potom —
i bochník hodný
vysadí z pece,
hej, bochňu…
Ba len
i na jednom dni,
na jednom čo má
vše ustávania,
oštary, pokým
nevrzgne brána,
zvúca ju v polia;
bo riadi dvory,
spravuje doma.
Tu do komory
tra — aj hneď trieli
(hľa, štrkly kľúče!),
poč — kto vie? možno:
odžižlať chleba —
po koláč biely
(vám — sovookým.
Lež čupte rúče
aj, deti-smeti,
to preosožno —
I príde škola,
s ňou, ako treba,
pán virgas hybký:
brnk sebevôľa! —),
či pre omastu,
pre štipku múky
(bo, ajhľa, vtipky
či zrovna fuky:
zápražka horí!
a piroh vetí:
my nie sme raci
ni žaby, nás tu
ponechať, švárne
capkať po súši:
huch! capy-paci —
to pre bačkory —);
zas do sypárne
(bo kráču cipky;
ledačo grúli,
až štiepa uši);
zo sýpky k studni
(zo stajne párne
toť bľačí-mrčí;
gazdinú čuly —);
i tak je raz tu,
raz tam, jak zšarve
tvor preostudný:
priam beží, frčí —
A — divno pritom:
ni nezacharve;
je zdravá, živá,
s vždy vďačným citom
materských ňadier,
nič neťažká si,
nepozná výtku;
po všetky časy
má pospech vtáčí
(nie do osídla
však — pozorlivá,
lež v oblúk zlatý
kol, kde sa hrčí
svet nebokrytom,
kde uzol spásy…);
a zvláštno: stačí
i pohnúť bidlá
(— hup! člnok luny —)
i upriasť nitku,
až vetrom funí,
i uviť kytku
kde v zorí grúni…
Len — hnáty, hnáty!
V tých zobadala,
jak špie tam všadeľ,
ihlami báda
a sopkou koná —
hja, každý zháda:
mnoho sa krčí…
Nuž naštuchala
ver’ dosť sa ona;
nejeden záder
vo dlaniach, zradný
šíp v hrudi skrýva,
tŕň v nohe ľúty,
meravosť v stavci,
osť vo zrelnici —
predobrá mati!
nech odpočíva —
Hej, každé sadni
i čuš kde v kúte,
kľap sťa by v kŕči —
vy nezbedníci,
vy rozšohlavci,
fagani krutí —
A pozorujte,
otec sa vráti
z ďalekej cesty —
Ľaď, tam už kuká;
vidíte miesty —
svit jarabatý,
jak cez hmly mračné
si priechod kliesni?
To oko jeho,
hej! — v hneve rúčom;
abo je ruka:
v nej za jarmačné
prút švižkoplesný —
Priam síde dolu,
na dvore svitne;
otvorí dnuká,
vyzvedať začne
vás do jedného:
kto krotil vôľu,
kto stváral besy?
šarvanca zlého
však za pačesy
pochytí, vytne
strapkatým lúčom
tak, že švih každý
mu do pamäti
zareže navždy…
Preto aj, deti,
ticho kol matky,
bez hluku — radím;
skôr složte ruky
na modlitbičku,
kým ona muky
zabúda v sníčku
a v paru a dym
obracia trudy,
spí pokoj sladký — —
Veď otec milý,
slniečko! — áno,
on sám ju vzbudí
v príhodnej chvíli,
jak vyspala sa,
snáď — zajtra ráno,
či popozajtre,
pod mihalnice
svit streliac zlatý,
bozk vtisknúc v líce,
do žliebku ucha
však zhudúc: krása
deň! — žičím vatre —
vstaň, žena, mati…
A ona zo sna
precitne zápäť,
posteľné rúcha
odhrnie v západ,
a sťa by rosná
ľalia v čele,
labutia šija,
na tvári smavá
tiež pivónia,
vztýči sa smele,
i čerstvá, zdravá
opustí lože
to nepokonnô —
a ďalej čože?
Nu, koniec biede,
osiralosti;
vezme vás v lono,
ukojí zplna
zas, pouhostí.
I povyvedie
von do výslnia,
ta na slobodu:
kde budete sa
znov’ ihrať, baviť,
preháňať vtáčky
až pod nebesá,
motýle lapať,
kvietočky dláviť,
na mlynky v žľaby
narážať vodu
a iné mnohé
vyvádzať hračky…
kým sama, aby
bolo čo papať,
vtom postarie sa…
Ba jedno-druhé,
zaiste, ktoré
dnes poslušné je,
teší sa vlohe
i vyššej túhe,
na chrbát vzchopí,
pojme ta-táčky
v ďaleké polia,
v lán bez pomeru,
bez medzí pásky:
kde otec orie,
hnedky i seje
v ružové zore;
po chvíli kosí,
bo razom roľa
zlatom sa vznieti;
ba k podvečeru,
kým žena nosí,
aj skladá snopy,
žeň svetlej lásky
v krížnaté kolá,
až vzrastú veru
po nebo kopy…
i na vás zvolá:
Pomôžte, deti!
Sbierajte klásky…

--- KAPITOLA 5 ---

Kto kryhy sodeje?
Pokryl sa potôčik, pokryl sa ľadom;
nečuť ho hrkotať ladom a skladom.
Zamĺkol, zanemel; neznať, či žije —
Ach, srdce zmorené… leda mi bije.
No slnko pancier ten roztaví, prepečie:
a potok hrkotom prerečie, potečie;
[
1
]
lež srdcu tomu, kto mdlôb kryhy sodeje,
i zas ho odeje do mladej nádeje? —
[
1
]
Báseň (ako mnohé iné Hviezdoslavove básne) je alegorická. Vyjadruje obrazmi zimy a jari národnú porobu a nádej na oslobodenie.

--- KAPITOLA 6 ---

Kto chce žiť, musí sa kývať
Sú poeti — šťastné deti,
bo im slnko priazne svieti;
v ríši kľudu krásy žijú
a vždy snijú, snijú, snijú…
(pavúčie to tkaniny —).
Závidím im živel piesní,
no nikdy tie večité sny;
kto chce žiť, musí sa kývať,
boriť-tvoriť, a nie — zívať
(krome u krosnových stavov).
Treba, pravda, dumať hlavou
o zŕňatko vidiny:
ale to len snenia práca;
ňouž sa človek udrgáca:
tá len ešte nasleduje:
bedliť, či sa zrnko kľuje,
rúčim pierkom čiže vzchodí? —
a keď plod už účinný:
aby rástlo ani z vody,
polievať ho teplou šťavou
zo srdečnej hlbiny.
(Hej, v ten čas už srdce hlavou —.)

--- KAPITOLA 7 ---

Pieseň
Je láska strom, do srdca pôdy
hlboko, mocne vrastený.
Neboj sa, drahá, nepohody,
neľakaj ani jeseni;
ten nezná časov premeny.
Len prezvlieka sa po zákonu,
by nový zrobil dobročin.
Chceš kvet či plod? chceš med či vôňu?
či uchýliť sa v svieži stín?
Hľa, lipka, jabloň, rozmarín…
A keď nás nebude viac tuná,
lež tam pod zeme obrusom:
i vtedy — práve vzchodí luna —
i vtedy ponad naším snom
bdieť bude dumným cyprusom.
[
2
]
[
2
]
Za touto básňou (Pieseň) nasleduje vo Hviezdoslavovom rukopise Letorosov III báseň s nadpisom
Na Pavla
, ktorá vystala zo SSH. Je to báseň subjektívna, so stránky umeleckej menej náročná. Neuverejňujeme ju preto v tomto našom výberovom vydaní; patrí však do vedeckého vydania Hviezdoslavovho diela.

--- KAPITOLA 8 ---

2. februára
Kráti sa to moje žitie,
rok za rokom tečie preč,
jak za vlnou vlna hbite;
ale darmo: nezastavím
žiadnej, márna reč i prieč —
Hoc aj oko v slznom svite,
radšej teda v tichu vravím:
Teč, potôčku, teč len, teč —
I tak málo osožil si
komu, málo posaváď:
sopár úst ak navlažil si,
umyl nôžky tu-tam kvietku,
kamienok presídlil snáď…
A to var’ bys’ ocenil si?
Ešteže čo — takú pletku!
Len teč ďalej, teč ty rád —
Radšej bol bys’ tiekol lesom,
velesadmi, lánmi, viem:
hukotal tam búrnym plesom,
obrov kojil, reka-smreka…
No spokoj sa s určeniem:
[
3
]
točiť mlynským bár kolesom;
vŕbä je tiež pre človeka,
zohýba sa, ako chcem.
Rád by si bol, verím, tokom
dôstojným, as’ Dunajom,
lode niesol vážnym krokom;
roztáčal sa šírošíre —
Nebanuj, máš aspoň v tom
potechu, že v prehlbokom
neutonul tvojom víre
nik nešťastím, stroskotom.
Malá voda — malé ryby:
tým sa pozdrav v tiaži mdlôb.
A že znikáš: tejto chyby
ni veľrieka neprekoná;
lebo hrň sa a či drob:
zurkom ty tam zpod koliby,
z prahôr však val Maraňona:
[
4
]
jedna cesta — v morský hrob.
Mizne, hynie moje žitie,
rok za rokom steká preč,
jak za vlnou vlna hbite;
avšak darmo: nezastavím
ani jednej, márna prieč —
Radšej skromne skrotnem v cite,
v odriekaní tichom vravím:
Teč, potôčku, teč len, teč…
[
3
]
S určeniem
— namiesto gramaticky správneho s určením. Je to básnická licencia, použitá pre rým.
[
4
]
Maran, Maraňon
(od slova more) — boh starých Slovanov, vládca na mori

--- KAPITOLA 9 ---

Volajúci na púšti
Som onen zvuk, čo letí púšťou hluchou:
až vlastným krikom sám sa ohluší,
či vtenie v príval povíchričných duchov,
alebo v žhavom staje ovzduší.
Som onen kmit, čo letnom na súmraku
vše zaplá v chrasti; nik ho nezbadá,
hoc cestou ruch… Hja, tiahnu do jarmaku;
a možno, vzchodí luny lampada.
Som onen kvet, čo skvitol vo zápači,
kde slnka oči raz dňa spočinú.
Kto stojí oň? Svet trblot farieb ráči,
a on ich nemá, mimo jedinú.
Ó, v myseľ i mne padlo požehnanie,
však prídavkom i neresť veškerá —
Spev kvíli v hlucho, svit v noc tmavú kanie,
pod drsnou pätou kvietok umiera…
Načo ďalšie mámenie?
Predsa viem už dobre, cítim:
s bôľnym srdcom kráčať žitím
že mne bolo súdené.
Som raz hosťom nepriazne,
synom muky, mužom bôľu:
nechže bude — poďme spolu
kamkoľvek, len bez bázne —
Nebudem sa ozerať,
nie viac dumať, uvažovať,
slzy stierať, kviľby snovať,
ale prosto zaberať.
Len rozovriem lepšie hruď;
keď sa súži, nech tak slúži:
miesto nedopriatych ruží
nech krváca v našu púť…
Smútku huňa s pliec mi vlá —
Len Ty veď, Ty v jasnom rúchu,
neupadlého na duchu
cez temravé údolia…
Som sirý hlahol volajúceho
na púšti: vidím zdávna, s žiaľom vidím.
Žrec pravý riekne: Čo ma do neho,
do zástupu, čo nemá citu pre mňa?
Ja nelúštim preň perlu krásy z temna;
ja vnuknutím sa božím v piesni rídim,
ja spievam v techu sluchu svojeho.
No, malému bárs, mne to nie je dosť:
ja sdeliť sa chcem celý svojmu ľudu!
Ja namáham sa preňho o radosť,
preň myslím, cítim, trpím, plačem žiale;
ja ľúbim svoj ľud, ľúbim neskonale,
i preto volám v tú noc čiernu bludu:
tu chlieb i svetlo, poď sem… buď môj hosť!
A predsa znikiaľ vľúdnej ozveny,
nik neodpovie: Idem! — nik mi z rodu:
až schrípnem aj i zmĺknem strápený,
svoj nástroj v konár vŕby svesím holý,
tak strádam — Avšak v srdci bolí, bolí:
i schytím harfu znova, vlastnú škodu
pochovať aspoň v zvukov búrení…

--- KAPITOLA 10 ---

Prosba
Bože! Otče národov,
prosíme Ťa: vzhliadni otcom
na náš národ osiralý —
S balzamom, s tiech lahodou
prispej, keď bolestí, žiali:
myseľ osviež, sceľ mu rany;
buď mu štítom, buď mu vodcom
v búrach žitia, v bojovaní
s krivdou, zlobou, nehodou!
Polia nalož úrodou
vše, by neznal nedostatku.
V domoch utvrď vieru, lásku;
podvod zapuď od schodov —
Rodinka nech šetrí sväzku,
sused, občan bratskej shody,
deti ctia si otca-matku,
v svetle bez škvŕn každý chodí…
Zavaruj ho pred škodou!
Bože-otče národov,
vzbuď však v ňom i snahy, túžby
človeka a ľudstva člena:
zúčastniť sa pochodov
k veľkým cieľom, závodenia,
kým raj nie zpät dobudnutý —
Nech sa zbaví bludov služby,
netrpí pút krídlam v púti
za osvetou, slobodou!
1890

--- KAPITOLA 11 ---

Advent
Príď, doba spásy! Čakáme ťa zdávna,
jak otcovia ťa verne čakali,
ba praotcovia ešte žiadali
ťa dúfajúci, že se zjavíš slávna:
i rozptýliš noc, v svetle neúnavná,
noc rabskej skrýše, hrobnej povaly, —
odvalíš kameň ťarchy nemalý,
i s pŕs im skydne mura preohavná;
no nedočkali sa ťa — navzdor tomu,
že kajali sa horko, postili,
potili krvou, rvali šat si, vlasy:
zmučení skleslí… Ó, z ich strastí domu
vychádzajúcim na ich mohyly
lkať, aspoň tým už blesni, doba spásy!
*
Príď, doba spásy! Čakáme ťa zbožne
— ich biedni vnuci — s citom zjatreným,
čakáme s hladným duše dychtením,
čakáme v túžbach, jak len čakať možné!
Vrah-diabol zajal postať: než ju sožne,
ty prervi zhubu božským zmarením,
z rúk vyraz mu srp, skudli v sen a dym
úmysly vzteku, snahy cudzoložné;
jak hada potri bohatiera pätou,
jak chrobač rozšliap paríp kopytom,
jak sani zráňaj vypínavé hlavy:
nech pred tvojou sa skruší mocou svätou,
zvie: čo naň stúpil tvojím úsvitom,
on sloboditeľ ujarmených pravý!…
*
Príď, doba spásy! Čakáme ťa súrne,
voláme, rumeň prudký na líci
a v rukách fakle, ako strážnici,
v tmu čiernu nimi zasvecujúc s turne;
príď, ticho-tíško rozhrň nebo chmúrne,
káž blahozvesťou zapláť dennici —
ba strhaj razom v divej víchrici
rmut všetok… obzor prečisť búrobúrne!
Brud smy tvoj prúd, lož vypuď tvoja metla…
Dosť trpela si zlobe, potupe,
dosť zhovievala rohatému bludu;
sleť žiarou, zapáľ vozduch plný svetla
v znak: v pohanenej slávy chalupe
že prišla na svet pravda môjho ľudu!
*
Príď… Aj ver’ príde ona, požehnaná
spasenia doba! Prudko priletí,
prv, než sa nazdá rákoš v podsvetí,
než vzkypí mu z úst nová kliatba, hana…
Ó, netrať mysle, nerúť do zúfania
sa, kŕdle verných! Viď, rán zánety
ti vlastných planú, planú v ústrety
— sťa zore — zorám velikého rána!
Závora pukne brány u východu,
z nej vlnot šľahne jasný, bohatý
a oblečie svet do novoty žitia…
Až prikryje Boh tedy, pozve k hodu:
bedlite, proste, pejúc roráty:
nech rosí z nebies milosť úrečitá! —
1891

--- KAPITOLA 12 ---

Ó, prečo som nie víchrom!?
Ó, prečo som nie víchrom,
nie búrou hroznou, náramnou!?
Jak smraštil by som razom čelo, sieť
žíl na ňom zhluzil v hnevu spuchliny,
obrvy stiahol, skráňmi zasinel,
zbrnavel v obličaji, zblýskal zrakmi,
za bleskom zhrmel kliatbou rachotnou,
vo všetkých článkoch schvel sa zimnične,
zdychčaný schvátil čierny oblak, pomsty
to na seba plášť, rozpäl perute
naširoko i priam ich stúlil zas
v klin bodavý, vdol strelil nečakanou
nehodou, bičom spráskal tisícoro-
strapcovej káry ponad onen trh,
kde šaľba reč i tovar, miera, váha,
a vtrhol valným prúdom nešťastia,
kométy metlou vtrielil žeravou
tam medzi tlupy čachrujúcich lotrov,
klamárov drzých, denných zlodejov,
sprevracal svätokupčie stoly ich,
ich pokryvačné šiatry strhal, modly
trón rozkotal — im v štice vrepil sa
paznechty supa, na zem povalil
cudzopasníkov, do ich vantrubov
z mozoľov čestnej práce vytučených
zavŕtal smršťou, scupkal ľadovcom
po lebkách smilstvom-vilstvom vyplzlých,
lže jazyky im zmiatol bábelsky,
dych sírou otrávil — a otrasúc
múrami stavby do koreňov, v nejž
snemujú hrešiac, krivdiac kramária,
ju zrumil celú, a tak pohrobil
v jej vlastný pelech luzu diabolskú…
Ó, prečo som nie morom,
vôd spústou vášňou schvátenou!?
Jak vzbúril bych sa voskrz, do dna až,
odklopil krútňav desné korytá,
teremy hlbín šíro roztvoril:
z nich, temenom z pien mračných diadém,
jak Neptún vyvstal neskrotitedelný,
hruď prílivom zdul, prúdoramená
roztiahol mocne šustom, kypením,
nadrážil vlny rudohrebenaté,
kudlaté pereje i zajal ich
čo čriedy, kŕdle všakých rybích potvor
a oblúd, príšer obojživelných,
ich tlamami však vo breh vhryzol sa
a drvil ho a v priepasť potápal —
ba, vylejúc sa jedným valom naň,
i splákol takoj jedným omytím
celučký priestor, veletanier plochy:
že zlesknul by sa v slnku ani ostrov
nádherou vesny práve zrosený,
ni zora jarným dažďom skúpaná,
a novou zemou skvitol bohate!
Tak očistil bych od brudu a hmyzu
kus zeme ten — snáď líce švárne, snáď
materské ňadrá, milostivé ústa,
bok srdečný či lono úprimné,
alebo čelo dumy, ducha temä —
tak ošetril bych v neduhu ho, vĺn
obväzom nežným otočil mu rany,
úrazy scelil, zdravím ružovým
zmaľoval všetok, skvostne zašatil,
vystrojil: lebo ochránil bych vraz
ho od hávede uchvatiteľskej,
od hnusných pandráv, požierajúcich
žeň jeho v rozvitku už, od hadov,
ovíjajúcich jeho hájov vetvy,
od vipier z krovín jeho sipiacich —
od šeliem, beštíj: ktoré neštítia
sa oceánu rúhať, protiviť,
keď nachlastaly vláh sa jeho dúškom,
naň hubovať a kydať potupu,
v šum jeho revať besom divokým,
tak prerúšať ho v svetodejnej pejme…
Ó, prečo som nie sopkou,
tou záhou zeme pálčivou!?
Jak shromadil bych všetky svoje ohne
v jednotnú vatru, jak vše gazdiná
ohrebie svoju — slúčil v silnú pahreb
žeravé uhlie, ako vo vyhni
robieva kováč — hlavne, pochodne
blkotajúce skupil v ohniska
stred veležiarom, ako blýskavica
krídlami víchra svoje pohŕňa
v hranicu noci… A tou tuhobou
spojených plamovzprúh a žihadiel
bych podložil sa pýche tyranskej
pod ťažké dlapy, pod dláviace päty
a dopekal ju, krvi cievami
až do srdca a stržňov vetvovím
až v mozog jej sa šinul vriacou miazgou,
jak ortuť stúpal pále po stupňoch;
tam horiacim sa rozlial jazerom
a v svedomí, v jej čiernom svedomí
zblbotal lávou svitkajúcej muky
a bleskom súžby striekal, bolesti
sa jagal bublinami: že by vtom
do šialeného tanca skočila,
hupkala žihom, osŕkajúca
pre špenie desné, ofukovala si,
olizovala zvädlým jazykom
pýr podošví, i zúfalstvom sa svila,
o jednu krupaj chladu zúpela
jak onen boháč… chcela uvrznúť,
sa vrhnúť hoci v morskú mohylu —
No prekaziť ju v tom a potrest jej
povýšiť ešte po najstrmší štebeľ
rebríka káry: razom vypučil
bych kôru zeme pod ňou v závratnú
výš a tam vyrkol ortiel: Tróň a škvar sa!
A jak by trovou dochádzala už
na koniec totých trápnych nerestí,
čo vyhútala sama, nadieľala:
bych rozzävil svoj hrozný pažerák,
svoj kráter zhuby, lievik Danteho
[
5
]
ten zatratenia — a ju prepadil
veň: v studňu plamu, v pekla kotlinu,
tam spálil ju; no ako šamotinu
sprúdených kovov, trosku netrebnú,
nestroviteľný prísmud, zo žalúdka
i vychrlil zas nekľúdný jej prach,
privolal víchru: Prázdnom sveta rozmeť!
privolal moru: Rozmy, potlač ho,
nech zhynie stopa i jej popola,
ináče! ako zniklo Pompeji!…
[
6
]
— Takto, jak som, ach, človek bezvládny,
bez moci, pridať dôraz svätohnevu
a pohoršeniu výkon odplaty:
keď vývodiť zriem zlobu, podlosť skvieť sa,
a pravdu klesať, pykať nevinu:
čo môžem proti…? Do pŕs vzbúrených
pozapriem päste — skloním biednu hlavu
a horkosť duše v slzách vylievam — —
[
5
]
Dante
— slávny taliansky básnik, žijúci v 13. stor. po Kr.
[
6
]
Pompeji, Pompeje
— antické mesto na svahu Vezuvu, zasypané sopkou r. 79 po Kr. Bolo vykopané zo zabudnutia až v 18. stor.

--- KAPITOLA 13 ---

Elégie pôstne
Je smutný čas. Čas velikého pôstu.
Čas odriekania, pokánia a skruchy:
čas nechať krivú, voliť cestu prostú
a spoločenstvo prervať s mrcha duchy.
Čas úprimne sa priznať chybám, hriechom
(bo kto je od ich lipkavých špín suchý?),
a nielen uznať, ale plným spechom
i oželieť ich. (Bo kto v tomto skrbí,
je netvor; toho hruď je diabla mechom…)
Čas teda všetky pozahladiť štrby,
čo vyhrýzli psi: vášne pajednaté;
rozhádzať svárov tŕňovité hŕby,
tak stezku srovnať a ísť — a riecť: Brate
môj, prepáč! Ako skrvavená láska,
hľa, poručila tamto na Golgate:
ach, učiň tiež… Hej, že sa pukla páska,
ja vinen sám! — Ja smyslel v tvojom oku
zrieť brvno, kdežto nemal si ni vláska.
Ja namieril hrot proti tvojmu boku,
osídla strojil, užieral ti z mania,
česť tvoju máčal v mrzkých pomlúv stoku;
ja ničomník ten bol, ja tvoja rana
i hana — Och, jak v svedomí ma páli
tá výčitka, zmij z pekla vyšľahaná —
Včuľ tlak zas — valí kýs’ sa balvan skaly —
ha! tresknul; teraz každý kus však škvarí!
Ó, milosť! Popol v temä ostydalý…
Poď; obetovať chcem sa na oltári
pred Bohom-smiercom celý, v skrúšenosti;
chcem nahradiť ti duše, srdca dary:
len odpusť!…
Lež kto dnes sa takto postí?
Farizej aspoň — a tých mnohé pluky
sú i dnes — svoj žiaľ snadno učičíka;
zásluhy sčíta, umyje si ruky
bár v slzách vdov… a zazrev na celníka,
ospravedlnený vykračuje hrde
z dvier chrámu, kde cveng leda halierika
ho ešte vypne k chôdzi… To, hľa, žrde
tie v ľudstva sade, bez ovocia, chladu;
neplodné figy. To tie srdcia tvrdé,
kam dobývať sa značí v strelky hadu
liezť do sluje; tie stvory v mraznej broni,
namiesto priazne pestujúce zradu —
To svätúškovia a pokrytci oní,
čo v plášť sa cti či v rúno ovčie halia;
však ľúti sebci sú. Čo na zákony
kým prisahajú, v ten čas kly a žialá
už ostria v pošvách. Bližným pravidlami
sa vnucujú (tak hucá samochvála):
a vtedy sú čo? Otep lichej slamy,
kde klas už v mlieku snetom zahubený;
i v prvý náraz rozpášu sa sami.
Nu, bezbožníci, lenže zakuklení
do maškár šumných, v šľachetnosti rúcha!
Horlivci v zápol mŕtve o písmeny,
z nichž pletú hrádz, by šteťou ani mucha
myšlienky smelej neprebrnkla vo svet,
nietoby pravda veľká — orol ducha!
Nerečú: Odcloň! — tme, nie slnku: Posvieť;
len okázalosť šupín je ich habit,
ňou ľpejú smysly, tá ich svetlonos — Veď
či nezšomrali: Nám nesluší zabiť…?
Však zato zdávna dychtili až ďasi
po krvi, znajúc, zvlášť že sladká má byť
spravodlivého, smäd že pomsty hasí.
Najali luzu: tá nech vezme kyje,
dľa úmyslov ich zodráňa kvet krásy,
kopiju vrazí v bok, kde láska nyje,
znešvári čelo, kde svit božský sedí…
— Nie, tvrdošijní tí nesklonia šije:
to človečenstva neprepuklé vredy! —
A čo riecť o tých, ktorí bezohľadne,
bezuzdní, diví pášu, čo im ďaka?
O tribúnoch lži, ichž pysk drzý vládne
dnes verejnosťou a na fórach kráka
krahulčím škrekom, ďubúc do výstrahy?
O neodbitných štencoch vlkodlaka,
hryz vtápajúcich v bedrá jasnej snahy?
O žrecoch, čo sa o výpravách shodli
s rytiermi krivdy; za chrámové prahy
vnášajú sami blbých bohov modly,
tam Tomu v posmech — z baránkov im stroja
hod žertvy… za zisk šimoníctva podlý?
O spupných správcoch, z ľudských bied a znoja
čo bujnejú, a upíroch, čo hrudu
i slabosť každú vo svoj hrvoľ doja?
O násilníkoch, právo v sietiach súdu
zadrhujúcich, šklbcoch pravdy pramien
a przniteľoch šedín, ctnôt a studu?
O duchomorcoch, do železných ramien
čo voľnosť tiesnia, svetla po pochodni
dubasia, bahnom otravujú prameň;
túh zlatohlav čo driapu blahorodný;
trhajú sväzky, kliny razia vzdoru
do článkov bratských; prívalom deň po dni
pustošia nivy, rýpu Sion-horu,
žeň zlatú ničia dušiam, márnia statky:
i budúcna si mienia skrášliť zoru
len čerňou smrti iných — brudom jatky?
O záškodníkoch rozličného druhu,
imž pospasom sú bližných nedostatky
a cudzí bôľ imž pripadáva k duhu?
— Čo od tých všetkých možno čakať v dobe,
odkrývajúcej ľadvín tajnú vzpruhu?
Tí zhubci, v úder vznieslí ruky obe,
buntoši, ktorým príkaz svetský-boží
je šumom vetra, nažive či v hrobe
nič svätého; tí dravci v ľudskej koži,
barbari hladkí, školovaní dráči:
tí že by vstali s pohodlných loží,
bo pod svedomím preds’ ich čosi tlačí
a sostúpili v neresť s pýchy mostu,
údolím súžby pošli po bodľači?
Tí že by skrotli k velikému pôstu,
obmäkli skruchou, citom otajeli
a k milosrdia prepučili brostu
sa nápravou…? Och, lotri, povrheli,
čo sú tým články viery, božské vzkazy
a stanovenia o človeka cieli?!
Čo poklady, ichž hrdza nepokazí,
česť, povinnosti, ľudstva zájmy drahé
a výdobytky ducha? — Púhe frázy!
Čo borba vekov, v dejín dlhej dráhe
námahy, práce i obete všetky:
by spravedlnosť zemskej na podlahe
zastala správou, okovy a klietky
v zmar klesly, svitlo blaha slnko zlaté
k agapám
[
7
]
lásky spolným…? Hlúpe pletky!
Tí pozdvihnúť sa k Tomu na Golgate
sústrasťou hnaní, kalich žertvy horký
k dnu vyprázdniť…? Och, plemä nestydaté!
Ba pozdvihli sa, šelmy jednej svorky,
i modlikajúc o zdar na zločiny,
žalm revúc plenu, lezú na pahorky:
stavajú muky sami; zášti sliny
nech smýva svätá krv… Čuj vresk a zmätok,
ston, tlkot — Sami zarážajú kliny —
Včuľ pekelný checht… To ich Veľký piatok!
A farizeji mnú si ruky k tomu —
— I kde tu pôst? Čo zbudlo naostatok?
Dážď, hrozný dážď: ten spadlý na Sodomu?
Lež ani Boh ver’ neobliekol telo
človeka: aby totým pod obrazom
hýrilo jedno, druhé súžbou mdlelo.
A neumrel tiež zloby pod nárazom,
ni nevstal z mŕtvych: aby ona žila.
Trpezlivosti drme za povrazom
už príliš drzé rohatá jej sila,
až na prah nebies peny besu metá —
I verím: hreší, aby dohrešila;
okamih blyskne na orloji sveta
prv, než sa nazdá, vpáli cez povalu,
kde pelešila v bezpeč uzavretá:
i odhalí vraz dôstoj tribunálu,
zazvoní hromom k dňu, kde sám Boh súdi;
On mihne — a vír schytí stráž i skalu —
On vstane s trónu zhovievavej nudy,
posledná krupaj s kríža zápäť skanie;
bo nie viac milosť, ale hnev sa vzbudí
v ňom, sudcu prísnota…
Ó, nedli, Pane!
[
7
]
Agape
(gréc.) — hody lásky, spojené v prvých storočiach kresťanstva s bohoslužbou a spoveďou; nestriedma hostina

--- KAPITOLA 14 ---

Gladiátorom
Len nechce odliezť lži a zášti chmúra
znad slnkom zlatým prehriatych už strání:
kde vypučí čo, na kvet maľovaný
priam doľahne zas vražedlná mura.
Divadlo dávne — svevoľníci súria:
,Chlieb a hry…!‘ A hneď škripnú cirkov brány —
— Nuž vstúpte v pelech novovekých saní,
ta, následníci rytierskeho Jura!
[
8
]
Dokážte zbraňou, akú právo brúsi:
že pravdu nezmôž’ ani tigra ľstivosť,
o Jure klík ver’ ni mlat nepridusí;
obnažte štváčov spustlosť, podlú mstivosť…
Ó, medzi vás, tie šelmy drtiť v kusy! —
lež nehotovosť moja, chúlostivosť…
[
8
]
Sv. Juraj
— staroslovanské božstvo jari a mladosti. Starí Slovania si ho predstavovali ako udatného hrdinu, ktorý, prichádzajúc na koni, víťazí nad saňou (zosobnením zlej moci — zimy). Sv. Juraj okrem toho dáva ľuďom zdravie, mužnosť, silu a je božstvom úrody. Jeho panovanie trvá od jari až do sviatku Jána Krstiteľa.

--- KAPITOLA 15 ---

Piesne
Už zeleň zdobí staré brehy
a voľný rozšumel sa háj;
ručajmi stiekly brudné snehy;
po lúkach úsmev jara nehy —
ó, srdce moje, zaplesaj!
Preddomím poskakujú deti,
lúč slnka každý obličaj;
jak zrkadlo vdol blankyt svieti,
ký tieň ním? škovran s piesňou letí —
ó, srdce moje, zaspievaj!
Svoj záhon opäť gazda orie,
hľadajúc zapadnutý raj.
Sme tiež snáď ešte na úhore…
i neleň, srdce, ale spore
veň citné zrno rozsievaj:
Nech vzpučí v svieže oseníčko,
čo ešte skrýva mysle taj.
Viem, bude toho pramáličko:
no sfarbiť môže bledé líčko,
môž’ duše zahriať — Bože daj!
Z úzkej izby von do poľa,
do slobody von!
Slnko kynie, škovran volá,
zvučí žitia zvon.
Kvietok z hrudy, včielka z úľa,
motýľ z kukly — bzik!
Každá skrýš sa odomknula,
sťukav okamžik.
Každé puto rozlomené,
praskly závory!
Všade hmýr a ruch a vrenie,
všetko hovorí.
Blázon veru, kto včuľ smúti,
drepí ani jež!
Rozbor teda tesné kúty,
duša, vyleť tiež.
Vylupni sa z bôľnej hrude,
opusť smútku stín;
zlatá vlna vzduchu hudie:
v ňu rybôčkou vplyň…
Vtáčkom lieci
[
9
]
popod strechy
z lúčov, modrý strop;
upijúc si rosy techy,
zas radosti zob.
I zaveleb: Ó, je krásny
v jari šperku svet!
Čí zrak dnes sa nevyjasní:
tomu svetla niet;
čia myseľ nevskvitne znovu,
tomu túh viac niet:
riecť len hlave: Skloň sa k rovu,
srdcu: Začni tlieť…
*
Povedz, kvietku zlatý tmavom na úhore,
jak sa voláš? — Podbeľ. — A čo kukáš hore?
— Pozerám, či príde skoro orať, gazdu;
ovenčím mu ver’ pluh, keď poženie brázdu.
Ty, zpod kra zas sivé čo upieraš očká,
tebe ako meno? — Ja som fialôčka.
— A čo vzdycháš? Čakáš var’ tiež koho s vienkom?
— Dievčinu, čo pôjde tadiaľ s poludienkom.
A vy tam na briežku? — My sme sedmokrásky.
— Čo robíte? — Čosi; češeme si vlásky.
— A čo smejete sa? — Hi-hi… len pre pletku;
včera boli u nás dvaja na posiedku…
— Dvaja na posiedku? Iste dáki milí —
— Hi-hi… pravda, takí. — A jak sa bavili?
— Hi-hi… nepovieme. — Trhali var’ kvieťa?
— Hi-hi-hi-hi-hi-hi… Kvety neklebetia!
*
Trávička zelená už porástla briežkom:
a to moje srdce ešte vždy pod sniežkom,
pod sniežkom, ej, sniežkom, ktorý padol vtedy,
keď si bol, šuhajko, u nás naposledy.
Ale cítim, cítim, že pomaly hynie —
Len čo za slniečko tomu na príčine?
či to nebom, či to neďaleko v okne?
lebo cítim, jak mi neraz líčko zmokne…
*
Kdes’ čupel, vetierku, keď chujavy stály?
— V teplučkej izbietke, kde ma radi mali.
A čo si tam robil? — Vše s prípecka skočil,
dúchal do ohníčka či vretienko točil.
Dúchaj, dúchaj, kým sa na kozúbku varí;
teda dali ti jesť — čo? — Voňavej pary.
Bŕ-bŕ-bŕ vretience po izbenom rínku! —
za to čo si dostal? — Od starkej na slinku.
A od mladej, šibal? — Ľaľaď, čo ťa po tom?!…
Brnkol, zavýskol si za deviatym plotom.
[
9
]
Lieci
— archaizmus namiesto dnes používaného imperatívneho tvaru „lietaj“.

--- KAPITOLA 16 ---

Ó, mládež naša!
Ó, mládež naša, tys’ držiteľkou rána,
vladárkou mája tys’, jara pokladníkom,
šafárom šťastlivým; k tebe obraciam sa
zo smutnej zápače, od ďalekých honov,
mrázkom už striebrených — volám: Vezmi kľúče,
odomkni raj nám zavretý!
Máš lícom rumenec, akým vzbĺka zora,
vo zraku pablesky: prvé slnka strely;
máš v duši blankyt, kam chmára nezablúdi,
pel kvetu na rtoch, med, samotečnú pieseň,
na mysli odvahu blesku — Zavrť kľúčmi!
Odokry raj nám zapadlý!
Vyroj sa včielkami na zbohatlé nivy,
zlatohlav lučín kde, dúbrav hody vonné:
nasnášaj včas domov sladkej potravienky;
keď skrsnú pandravy — (množia sa, až hrôza!),
zima keď vtrhne — (ej, rýchlo chodí, rýchlo!):
nech biedy úľ náš netrpí.
Medzitým odboč však: bezstarostnou vtačou
rozptýľ sa, povoľ si; i zábava platí.
,Hej, len vždy veselo!…‘
[
10
]
veselo si zanôť
pesničku mladosti, v rozkoši sa zatoč,
,Cic kozi kozina…‘
[
11
]
zdupkaj, zatras zemou —
Aj radosť nech nás navštívi.
A zasa do práce (ona preds’ je žitia
väčší diel —), boriť sa! Opáš obra sily,
rytiersku odej broň, kriela rozpni orlie!…
Zač zápas veľký ten? Za trón pravdy, dobra
zdroj, krásy diadém; za kráľovstvo ducha! —
Ó, navráť raj nám stratený!
[
10
]
Verš z nezistenej (asi ľudovej) piesne.
[
11
]
Začiatok druhej slohy ľudovej piesne „Po valasky od zeme“.

--- KAPITOLA 17 ---

Cestou života
Moja cesta životná nebola ver’ hladká
posiaľ, ani nebude, vidím, napozatým:
či prerazí nejedny budúcnosti vrátka,
či najbližšie prerve sa, že sa domov vrátim.
Tvrdá bola, skalnitá zavše, hrboľatá,
samá chrochoť, číry štrk, čo zuráža nohu;
no že aspoň nebola plná špiny, blata
a ja čistý kráčam — i za to chvalabohu!
Stávaly ňou prekážky všaké, visuť srázu
hrozila mi, priepasť tam, inde závoz zrady;
no že čo len celistvosť podržal som rázu,
i to niečo znamená — buďme teda radi!
Nebola tiež posiata palmovím a kvietím,
osud mi ju nevystrel zdobnej po pažiti:
ťažký môj klus, námahy — k cieľom nezaletím —:
no i chtivosť šľachetná váži v ľudskom žití.
Zhrešil bych však nespomnúť aspoň oné kvietky,
čo bohate zakvitly cesty na pokraji:
mnohý pošiel za širák — stešily ma všetky;
šťastne chrastiam vyhnul som, kde sa zmija tají.
Doháňali cestou ma súpútnici, ale
zriedka ktorý prehodil: Braček, poďme spolu;
tí prebrnkli na bričkách šťastia, prášia v diale —
iní prešli omrzlí, žujúc čajsi smolu…
To skusujem; málo je súcitu, ej, málo!
Srdcia sú jak kamenie, zvariača toť cesty;
priateľstvo, ach, dávno kdes’ v tôni pozaspalo;
láska, pomoc, obeť: to zvuky starej zvesti.
Nech však bude — totým, čo letia, nezávidím;
tých, čo bočia zaryte, poľutujem v tichu.
Akýkoľvek pokrok môj: zaň sa nezastydím —
poďme, nôžky! varyto, hraj mi k chôdzi — ichú!

--- KAPITOLA 18 ---

Odkedy som na postati
Odkedy som na postati,
hľadím pilne v panorámu
[
12
]
žitia, cúdiac denné deje:
a skúsenosť moja zneje:
plno šaľby, plno klamu —
krivda získa, pravda tratí.
Niekdy počestnosti šatou
prihodí sa kvas pohnútok,
pravda, zápach preds’ len razí;
najviac však zrieť do pŕs skazy
priamo, vidieť holý skutok
s tvárou drzou, nestydatou.
Mrzká honba za prospechom,
sebeckosti dravé boje,
iba brucho abo tlama:
to je celá panoráma!
Až zmeravie oko moje
žasom nad tým mnohým hriechom.
Ach, ty Bože, dožičže mi
odvrátiť môcť čím skôr zraky
od tohoto podívania!
Nech zaskočí moja brána,
vyprie, zcloní mraky-fľaky
rozkydané po tej zemi…
Nech nevidím skvieť sa zradu,
nečujem krkavčie škreky,
pred tým, čo sa hudí duši,
sklopím oči, zavriem uši:
otoč, Bože, valov drieky,
do samoty skry ma hradu!…
[
12
]
Panoráma
— zvlášť upravené vyobrazenie krajiny, mesta alebo výjavu, ktorý má pôsobiť na diváka dojmom skutočnosti; tiež pôvabný a pestrý rozhľad po krajine.

--- KAPITOLA 19 ---

Viem, hmotári, prospechári
Viem, hmotári, prospechári,
smejete sa múdrych dume:
čo má byť človeka snahou,
čo je cieľom života?
Vám duch je len chlpom pary,
rozum mierou abo váhou,
cit žalúdka robota —
My cieľ vpravde pochopili!
(zavýskate v drzom šume),
pochopili, uchopili,
netmoliac sa slepo-hlucho;
kuk’ len našej do almary:
nie to pohľad roztomilý?
v mešci, čuj! jak štrngotá:
nešteklí to sladko ucho?
— Blázni ste; preds’ nález starý:
kapsu plniť porozumie
čo jak sprostá žobrota.

--- KAPITOLA 20 ---

Preds’ neustávam, neľutujem
Hoc vidím márnosť svojich snáh,
ach, márnosť asi takú,
jak tvárou keď sĺz steká hrach
či zore blednú na oblaku,
zriem, ako kvet mi v rukách vädne,
a čujem,
jak spev môj zmĺka dolín na dne:
preds’ neustávam, neľutujem,
že všetko obracia sa v prach,
lež ďalej mysle svoje snujem,
po zlatých pátram vidinách,
i obáram sa vrelým citom,
nestudím palný duše žiar,
za noci vzdychám, volám svitom:
Ó, Bože, osvieť, prispej, zdar!
Veď môj rod, ach, tak chudobný je,
tak ošumelý jeho šat:
i rád bych, chcel bych ducha jasom
tú biedu na ňom spozlácať;
a smutný tak i nešťastný je,
až nemôž’ často ani riecť,
len nalomením naznamenať šije:
i chcel bych, rád bych týmže časom
do duše zhorklej mu vše vtiecť
akordom aspoň sladkej harmónie —

--- KAPITOLA 21 ---

Tu je jaro
Tu je jaro, tu je jaro,
chvalabohu, už je tu!
Omladím si znova myseľ,
privediem si k rozkvetu.
Slnko hupká po blankyte:
hip-hop! — teraz výskok, ó! —
Junák jaro sťa by loptu
vyhodil ho vysoko.
A či modrým oceánom
pluje jak by zlatá loď —
moja myseľ, hľa, ju zdravká:
dobrý van ťa doprevoď…
Vzduchom hudba, veseliny,
tisíc husieľ švitorí;
ticho, žaby, nekŕkajte —
a či vy ste barbory?
Každým briežkom po koberci:
atlas lebo aksamiet;
i tým hrudám vzrástly kriela —
var’ chcú tobôž podletieť?
Zpod skaliska prameň zurčí,
jak by zvonček spiežový,
zločká, beží, náhlo mu je,
sťa dákemu poslovi.
Ba i jabloň, hoc je stará,
vyzvlieka sa z kožucha:
v šatách nových, s vencom čaká
jak na sobáš mladucha.
Omladím si zvädlú myseľ,
privediem tiež k rozkvetu:
tu je jaro, tu je jaro!
chvalabohu, že je tu!

--- KAPITOLA 22 ---

Ustaň, braček, s hromadením mania!
Ustaň, braček, s hromadením mania!
Beztak nevieš, kto ho zhabe, sberie,
keď vytvorí vlastná ťa raz brána
a zatlčú hrobu tvojho dvere.
Ten ošklivý povyk, jak sa budú
prprať cudzí v tvojom kráme celom,
na šťastie ti — neprerazí hrudu;
nech čuješ ho: trepneš v rakev čelom!…
Nedorádzam: čo ti pilnosť skytá,
mzdu hneď klzkým dol’ gágorom pustiť,
labužníkom smetať do koryta,
hodovať len, hýriť a — sa spustiť.
Len skývražne neutŕhaj sebe,
miesto v potrieb nepchaj v kapies pysky;
i nenechaj tých o núdznych chlebe,
ktorí sú ti bližní, snáď i blízki.
Nehovorím tobôž: zbytky-statky
bys’ vytŕčal v nádhere a lesku.
Už sa hnieždi, umkne bez pamiatky,
kto nastúpil parketovú stezku.
Rod náš predsa zohrdili ,páni‘:
i nech pošli v zradnej blýskavici! —
My sme ,z ľudu‘, v čom keď nieto hany,
zostaňme aj jeho — robotníci!
I ja v potu tvári čestne tŕžim,
ťažím z hrivny, ktorú Boh mi sveril.
Toho však sa pravidla vše držím:
že je doba, by sa vták i pieril,
opŕchol — veď on sa znova zmôže —
To už božská príroda tak dala;
len cibuľa nadieva sa v kože —
Nič hnusnejšie ako hŕba sala.
[
13
]
[
13
]
Hŕba sala
(= sadla) — vytučenie, pohodlný ľahký život zo ziskov, nečestne nadobudnutých z mozoľov robotníkov

--- KAPITOLA 23 ---

Hrozný stihnúť musí trest
Zaiste, hrozný stihnúť musí trest
tých, ktorí ťažia z blížnych bied a škody,
ich snahy maria, okno do slobody
im zatarasiť, pletú lož a lesť;
by stlstli sami, chvácu chlieb i česť…
Tých, hej, ich bes sám k pádu doprevodí,
vzduch zvráti, sžihá oheň, strhnú vody —
tí musejú vín vlastných Etnu
[
14
]
niesť!
Jak, kedy blyskne káry kríž-kráž rudý,
[
15
]
kto povie? V mračnách zrejú božie súdy —
Snáď zmladnú ešte, kvet však bude zhnilý;
snáď stihnú siať, no skamenejú hrudy;
snáď… Šľah však sekne, verím, toľkej sily:
by neškodili viacej, nekrivdili! —
[
14
]
Etna
— sopka na Sicílii
[
15
]
Ako v mnohých iných básňach, Hviezdoslav i v tejto básni, písanej temer pred šesťdesiatimi rokmi, jasne predvída nevyhnutnosť sociálnych zmien, čo zmetú tých, ktorí „škodili“ a „krivdili“.

--- KAPITOLA 24 ---

Jak na trhu
Jak na trhu by chvastajú
sa s jadrnosťou, krásou, ľuboznením reči,
a nátisklive núkajú
svoj tovar, až sa duši prieči;
a predsa nik ho vďačne neberie:
veď kto by aj bral článok abo látku,
čo chuti, smyslom, bytu jeho neprisvedčí!? —
Ja znám to zrno dávno. Začriem dlaňou
doň zas a zas, bych prišiel ku poznatku:
či s chválou ozaj stojí v pomere?
či vskutku zlatom je? či vpravde mannou?
Skusujem tedy, vážim — na hostinu
sa zíde: rečiem k sebe v dôvere;
však — šmäták, hľa! — tuť, hrášky liadku! —
Ba nevbŕdol som v polovinu? —
Ech!… omrzele hodím rukou;
i zvolám v jarmok každou sveta stranou:
Niet čistejších, niet krajších, sladších zvukov
nad zvuky mojej matere!

--- KAPITOLA 25 ---

K vám, urodzeným, veľkomožným
K vám, urodzeným, veľkomožným…
mám veľké, vážne slovo!
Povedzte, ale stranou mam,
vyznajte jasno, bez obalu,
hej, srdcom všetkej úprimnosti možným:
čím zaslúžil si ľud ten môj i váš
to položenie zrovna otrokovo,
na väzoch desnú žernova jak tiaž —
tú sudbu čiernu, plnú strastí, žiaľu,
ten porok — kliatby veno hanlivé —?
Jak prehrešil sa kedy proti vám?
Čím zavinil, že nafúkaní vzdorom
a chladom ste s ním v drsnej protive?
že, úškľab na rtoch, v oku žlče páľu
a v brvách vypínavý mrak,
ste pohrdli ním — odhodili sa ho,
jak prašivého, postihlého morom?
sa v osobité odlúčili cárky,
bášt nastavali, šiancov odovšaď
obrubou spupnou strmo, skalo-naho,
predsudkov splavy narazili v jarky,
ba fátľom ten vzduch premriežili množným:
nebodaj — aby nevdojak
nevšantročil sa v pyšný Vyšehrad,
v kráž, v sféru… modly nesprevracal tam,
i šľachtické vám nepokváril blaho
on: divok, vlačeň, hladoš… však ver’ tak?
Nuž, vyčítajte! Narezané čiarky
chýb jeho riešte! — a ja poslúcham —
Var’ deckom že je cudzoložným,
tým (akých práve panská roztopaš
vypúšťa roje…) tvorom bezmenným?
či vôbec plemä Kainovo?
Nie Tvorca ozaj lásky pudením
ho sformoval; lež satanáš
by bol ho vrhol mrzko, nehotovo
v svet, s bahnom v duši, v hrudi s zvariakom
bezcitným: ohyzdu i potvoru —?
Tak pozdal sa vám podle, presurovo
v bytosti celej — blbcom, mrzákom?
v tom zhrdy kľúč a hnusu, záporu…
čo? —
Nevidíte na ňom pečať Boha,
ten obraz, aký nosíte i vy!?
a nebadáte: v ňom jak mnohá vloha
čo drahokam sa tají zárivý:
len vylúštiť ich z škrupín, strhnúť kôru,
prach sotrieť, pláchu odhaliť,
by zhliadli ste mu v tvári zbronieť zoru
a z duše streliť ostrý ducha svit?
Už jeho mravy, spevy prostomilé,
vtip prôpovedí — nie to zrkadlo
priezračné: nazrieť, spatriť každej chvile,
že veru v mysle jeho nížiny
nejedno zrnko z výšin upadlo:
len vyvábiť ho teplým slnka jasom
z hrúd studených, vše rosou napojiť,
by vzišlo, rástlo voľne, ušľachtile,
až k zlatým by sa do vlnilo klasom…?
A, ľaď! či nie on tobôž z rodiny
preslávnej, svetového chýru!? —
nie vetvou stromu, ktorý jediný
je vstave kvetom posypať zem šíru,
a sšumí-li, sám tejto riadi let,
smer, veslujúcej v choboť všehomíru —?
Nie členom čeľade on človečenstva,
ňouž ono zmladlo, oblieklo sa v jar
obnovy, umknúc zo západu šera,
i operené chváta dobe v stret,
kde na vrchol sa vzniesť má dôstojenstva —
aj vstúpi ver’ z tých nízkych vášní chmár,
z mäteže šaľby, z vražodného ruchu
v smier azúru! — nech, ako chce, sa vzpiera
orličím túham suchých klbov spräž…?
— Jak smysly tedy vaše zastydieť
sa kedy mohly za, toť, jeho pôvod,
jak zmarieť vaša nádej v jeho kvet,
v poslanie jeho potuchnúť vám viera,
pre Boha, recte!? Zvonku švárny vzrast,
zdnu srdce, veľké, nesmrteľnú tuchu:
kde vzali ste cit, znectiť za veteš —?
V čom podnet — zjavte! — rozumný ký dôvod,
že pretnúc sväzky s ním jak hlúpu chrasť,
i vykrojac sa z velepríbuznosti,
ste takto sami zabili sa v duchu!?
— Že slabosti má predsa, tiene, vady?
Ach, pravda; ale ukážte mi tiež:
kto bez nich? — Človek k človeku sa radí;
ľud-neľud — darmo cúdiš, oberáš:
sme všetci z tejže Adamovej kosti —
Či mravokárci vy snáď dokonalí? —
— Je rabom brudu, biedy, slepoty:
zas hrdopyšne namietnete vari?
Však ak to značí prísny čela vráž:
aj udať ráčte hneď tie zvláštne dary:
jak pečovali o jeho ste zdravie?
ký kúpeľ očisty mu prichystali?
kde dobra bránu, okná jasnoty
preň otvorili? (Tam snáď, kde ,sa páli‘…?)
— I vyprosí si každý takú druž,
z takého spolku naveky sa vzdiali,
otrasie spony, vzťahov ohnivá —
Haliena! — tá var’ plášťom krásy?
a krpec — ten by došuchať mal k sláve,
jak škvorňa, ktorá hrmotí?
Chachacha!  ozaj kriela švihotavé! —
Och, tĺk! och, chabec, čvärga — Do zdiva
s tou sprostou hmotou!… Takto asi
by presekli ste uzol? —
Nuž:
či jeho silná, šíra hruď
vám odprvoti nenie základom?
nie živlom vaším jeho krvi prúd,
nie šťava jeho vaším odmladom?
Nie na tých jeho pleciach strmých zdvihli ste sa
hor’ panujúcej do výšavy,
bo podložil sa vám jak Atlas pod nebesá
i spodopieral vašich výsad stavy?
Čo nešianate jeho hlavy?
čo kopli ste ho v ľadviny,
strom podo vlastnou podťali si pätou?
Či nedával vám obrok povinný,
kým robotoval vašom na záhone?
nie jeho pracné plásty
vám kvapkaly slasť v čaše hostiny,
a nestvŕdal-li jeho čela pot
i menil sa už s tváre žhavým letkom
na perly pre vás, na skvost, na klenot,
a mozole zas v korál, na rubín…?
A samému bár bôrky zbudly v lone,
z žne v prstoch osti, spočin na peľasti,
kahanca leda sivý stín —
vždy v boji s hruďou rozopätou,
vždy v cudzom jarme: pri tom všetkom
či nectil si vás bázňou takmer svätou?
— I dneska, kde kvas v svete, zmätky,
kto iný, ak nie jeho hodný syn,
vám svedomitým, verným sluhom?
Kto poháňa vám divé kone,
by nestrhli vás dakam do priepasti?
Kto lány vaše ryje bodrým pluhom,
i háji ešte nezmrhané statky?
Kto hniezda lepí vám i budúnky,
zdnu vystiela ich páperím i kvetom? —
Nie jeho dcéry posiaľ pestúnky,
žien jeho ňadrá mliekom vašim deťom? —
Ba nebyť prsníkov tých, svalov, žíl,
nech on by bdelý, pilný, pracovitý
čo unavený, omrzený
raz zavrel oči, ruky založil:
v tom okamžení
ver’ po vašom by bolo bytí-žití!…,
A za tie všetky jeho posluhy,
tie námahy, znoj tváre, duše vzdychy
ká odmena mu od vás? Márne nič…
ni povďaky len prívet lichej ceny;
i prehodené k nemu vaše slovo,
bo so strminy padá pýchy,
sa mení preňho ťažké na olovo;
a pohľad: spurný s kozla pohonič…
— Však ani nestíha vás pre dluhy,
vám nezazlieva odstrk, povrženie,
nelásku —: bez ponosnej spomienky,
bez výčitiek i jedinkého hlásku,
to všetko s nemou slzou v oku znesie
(ba i tú zdrví rožkom halienky,
v jej chlpatom ju zapatroší vlásku);
zahrnie v ranec plánča výsluhy
a do pamäti dôtky, potresty:
i vyhne vám a kde mlk, tiché tiene,
kde nepočuť ho, na moch pokleslý
sa v nárku horkom vyžaluje v lese,
pod chvojou, čo už asi
jediná k nemu súcitne sa chýli,
si zacnie z hĺbky, podumá si
o svojom veľkom, ťažkom neštestí —
Veď, čomu v dejoch príkladu ver’ nenie,
ste vykonali: vetvou odčesli,
ba vrchovcom sa zrovna ulomili —
však poručeno… asnáď potreba
to osudu: nuž spokojí sa s ním;
už postaral sa, stará o seba,
i dúfa v iné lepšie opatrenie,
hej, sám Boh že mu bude pomocným:
a v korunu sa zmôžu kýpťa sily —
Och, bolí ho to! nevýslovne bolí,
a hanbu v lícach počuje až špieť;
no mlčí — nevzpiera sa vašej vôli,
ni nemá, nezná vňád, vás prizvať zpät —
Len o to jedno snažne prosí vás,
keď ste sa s ním tak ľahko rozlúčili:
ni ináč nemýľte ho cestou žitia!
Nech bez priekorov, bez prekážky,
jak zasvitáva boží čas
a vnútorný mu káže hlas,
svoj úkol včelou naplňuje ťažký,
sa venčí jeho lipka ramenitá.
Naložte, áno, nohám, aby blatom
mu nezbabrily mysle hermelín;
nariaďte rukám, nekyvotať na tom,
čo v desatoro sadil Hospodin;
a vôbec všiepte smyslom, srdcu, hlave:
je zločin vždy, nech kohokoľvek čin,
pásť na cudzom sa — trebárs na otave.
Zvlášť ale prosí: šetrite mu reč:
to dedičstvo, tú pozostalosť predkov
najdrahšiu, ten dar z neba soslaný,
odenie duše nachojasné!
reč, ňouž sa ozval v svet už tamto Mlieč,
tam Sitno zas, hoj, krásne, večne krásne!
(— tiež mohli ste čuť božské varhany:
no váš sluch inou nasýtil sa pletkou —);
reč, pieseň, potešenie jediné
preň v tejto plaču, kríža doline: —
tu odvráťte sa s nepräjnosťou všetkou!
tu úmysly už zmarte krutodesné!
Veď znáte-li aj, čo v jej hlbine
je? aký poklad citu schovaný
i myšlienok, jichž cena nepoklesne?
Či nazreli ste kedy do tej studne,
vystihli výron jej i samoteč?
Tam vody nikdy neubudne
tej pravej, živej… Iďte preč, preč
od nej, nevedomci, preč!
[
16
]
[
16
]
Táto báseň našla sa temer po šesťdesiatich rokoch medzi Škultétyho pozostalosťou vo Hviezdoslavovom rukopise Letorostov III. Do Sobraných spisov sa nedostala vinou ich prvých redaktorov, Vajanského a Škultétyho. Báseň je jednou z najlepších Hviezdoslavových básní. Realistická metóda tvorenia dopomohla tu Hviezdoslavovi k tomu, že ako málokto vtedy videl vtedajšiu skutočnosť objektívne a pravdivo (postavenie ľudu a pravá tvár jeho vykorisťovateľov) a že na základe tohto realistického, jasného videnia mohol vyvodiť v básni aj správne závery (nemožnosť ďalšieho vzájomného spolužitia vykorisťovateľov s pracujúcim ľudom, v ktorom videl základ a budúcnosť sveta). — Podrobnejšie o význame a dosahu tejto básne pre dnešok pozri v knižke
Hviezdoslavova neznáma báseň
, Martin, Matica slovenská, 1951.

--- KAPITOLA 26 ---

Ruch v poli
Ruch v poli, práce chvat: jak počas žní
to zavše býva; obraz prastarý,
a predsa kúzla voždy nového,
vždy veľkolepý výjav života,
dej na lešení božej prírody,
na ktorom oko rado utkveje.
Ja aspoň vídal som ho mnohdy už,
doň ponoril sa zrakom zvedavým
jak čajka, chtivé ucho podložil
som žliebku, ktorým steká ľúbezný
prúd jeho zvukov, neraz prstami
mu prihladil ten zlatý klasov vlas
či líce smavé, mäkkej otavy,
ba zrovna z hrsti vše mu uskubol
kvet nevädze, ním prizdobil si šat
svoj pošmúrny a na rtoch popevok
konôpky, v duši bezstarostnosť, som
pomedzi zbožie hupkal chodníkom
či stredkom radkov, totých riadkov to,
čo leta ruka jari písava:
a predsa mojim smyslom nie je dosť;
po videní tom, čutí, cítení
mi lačnejú a dychtia zas a zas.
ma poďkajú, zvú až i prinútia,
že musím opäť v žatvy divadlo.
I tu som zasa, pozorovateľ
a poslucháč a dojmov lovec, krás
sberateľ pilný. Nebom blankytným,
hľa, pluje slnko ticho, velebne,
jak kráľovská loď — či nie vskutku loď?
nie anjeli to, raja spoločnosť
sa vychytila na rozkošnú púť
a cestujúca teraz obzerá
si zeme čudo, pôvab obžinkov?
či lampa to len, svetlár jagotný,
rozžatý práve k totej činohre,
juž predstavujú prostí roľníci? —
Popodeň vzduch jak závoj priezračný
sa rozprestiera, vlní, otriasa:
ním prenikajú lesklé ihlice
jak rybky v sieti — slnka paprsky,
či iskria mušky — a či myšlienky
mládencov-žencov voľné, šantovné?
škovránky pejúc, liecu, ustrnú
jak zamotané v zlatom pazderí —
či dušienky to jaté devíc-žníc?
A nač sa schvieva? Či je ručníkom
snáď, ktorý ruka neviditeľná
tým rozkrídlila cieľom, podnáša,
by, kdekoľvek sa čelom sperlily,
ním zachytila potu krupaje?
či duša zeme to a zahriata
tiež leta žiarom, plesom, radosťou,
i preto jak by tlieska krídlami?
Ó, ak je ručník jemnohodvábny,
kto vypočíta, koľko kvapôčiek
už znoja vypil z rozpálených líc
mojeho ľudu pracovitého,
kto vypočíta!? Iste nemá hviezd
ten súhrn nebo, ani oceán
ver’ nemá slzí, piesku natoľko!
A ak je duša zeme — nemiluj,
ó, tak ho veľmi, duša, v objeme
nepestuj, na tvár žhavo necaluj!
Bo pod fátľom tým aký spech a hmýr!
jak polia, stráne vôkol mravenčím
by boly kopcom, práve rozrytým:
tak vandruje to, stretá, rozchádza
sa, predbeháva, dvíha bremená
a teruží a skladá na hŕbu —
Ó, ľud môj, kam by ozaj dosiahol
(však nediv sa, že to mi napadá;
nu, mieru hľadám tvojej roboty,
bo cením ju nad všetky válečné
Cézarov deje, činy Atilov,
[
17
]
kam dosiahol by, reku, onen stoh,
keď úrod dosiaľ tebou složených
bys’ všetky snôšky skopil dovedna!?
Niet iste stavby dnešnej, pyramíd
niet hlavy, štítu veže bábelskej,
niet himalajskej výšky, ktorú by
on neprevýšil vzrastom, a čo viac:
nie viecha pýchy, pánt on spupnosti,
nie faraónskej skladba poroby,
ni výbuch útrob zeme vášnivých,
lež čisto tichej práce pamätník,
vrch požehnania, oltár života,
pri ktorom všetci o chlieb kľakáme,
kráľ ako žobrák — všetci zlačnelí…
Ha! kosí cveng a záblesk ligotný,
jak fŕkaly by črepy zrkadla —
Hneď zatým šustot ťažký, dunivý,
jak prívalu prúd breh keď podmýva —
Aj podmýva, hľa, múry klesajú
budovy jari-leta mohutnej,
zlatisté steny zboží, vedľa nichž
som chodieval tak často v myšlienkach,
ovité bielokvetou povojkou
a pokropené maku plápolom,
kúkoľa šmúhou, zorou orešca
vše obdivoval, vnikol do arkád
ich zrakom, slúchal šepty prepeliek
i nechal, v chôdzi, mäkkú striešku ich
mi vrásky zhládzať, chladiť skráne pal —
To riadia kosci tak! — A za nimi
priam bodré žnice a či hrabáčky
shŕňajú rumy, drahé sutiny,
jak povalené ležia oblúkmi,
po oblúku vše zdvihnú, soberú
sťa plátna by kus, veniec v rozpadku
či nádherný pás; zlaté závitky
však urovnané vľahce prikľaknú
a zatúžia, až spráska, združdí to —
len otázka, či miesto povrieslom
ich ozaj piesne stužkou neviažu?
Bo medzitým čuj spevu ťaženie
od stráne k stráni, z dolín k poľanám
jak nite jeho kto by roztáčal,
odvíjal s klbiek vôle ružovej
a s každým ,huhú!‘ pekne zaslučil —
Už nedivím sa, počo môj ma cit
sem vábil, duša, trepúc krídlami,
sem pudila; už chápem príčinu:
tu, ajhľa, žije vyšším životom
môj ľud! Hoc v práci trvá najtuhšej,
preds’ odený je v krásy zlatohlav,
je šťastný, plesá plnou radosťou,
je otvorený, citný, spevavý,
prírody zjavom rýdzim, rozkošným;
jak keby myseľ jeho pod nebom
jediným kvetom kvitla, náladu
vzduch čerpal z jeho duše výlučne:
tak vonia vôkol jeho srdečnosť,
tak zvšadiaľ hudie jeho milota…
Tu vidím jeho voľné pohyby,
šij hrdú, krepkosť, zdravie, pevnotu;
tu, áno, s tejto tiennej medzičky,
jak do studne by, vše sa nazerám
aj do hlbín mu ducha zjasnelých,
načúvam jeho vreniu búrnemu,
s ním splyniem v cite, jeho myšlienok
smer vezmem letkom šírym obzorom:
i opäť, hoci chorý, omrzlý
len pred chvíľkou, sa stanem poetom —
— Ó, ľude dobrý, tomu, ktorý tu
tak prahne, dychtí tvojej po pastve,
synovi tvojmu skytaj poživy,
že omladne mu znova zvädlý ret,
zrak nesmrteľnou prezrie predtuchou,
duch od tvojho sa ducha zažne a
kde tys’ ju skončil, pieseň nadpradie…
— A slnce ty, čo svietiš jedine
na ľud ten ešte okom láskavým:
ó, neomar ho, nezväď docela,
kým šetrí si tak rodných zemičiek —
Keď denne ho vše láskou uhreješ,
až sily jeho v spôsob strukovín
sa vyškeria i prší potu hrach:
jak skláňaš sa už k tamtým úvratiam,
rozpúšťaj svieže tiene večera,
odvíjaj s holí — do nich do perín
jak červánkami krásne vrubených
však zajmi ho a ulož k oddychu
i rozkáž hviezdam strážiť jeho sen:
že ranostajka sťa by čerstvý kvet
už rozvitý ti svitne v stretky zas,
keď na úvratiach bleskneš východu…
[
17
]
bo cením ju nad všetky válečné / Cézarov deje, činy Atilov
— básnik hodnotí prácu ľudu viac ako vojenské výboje a činy vojvodcov a dobyvačných vládcov sveta. —
Gaius Július Caesar
— najväčší štátnik a vojvodca rímsky. Žil v rokoch 100 — 44 pred Kr. Bol pôvodcom monarchistickej štátnej formy v Ríme.
Atila
— kráľ kočovných Hunov, žil v piatom stor. po Kr. Bol postrachom už pevne usadených národov; bol preto nazývaný
„bič boží“