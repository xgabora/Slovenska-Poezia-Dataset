--- KAPITOLA 1 ---

K Životu
[
1
]
[
2
]
Pusto všade, temno všade, mŕtvo,
mŕtvo v celej sveta priestrannosti;
všetko hnije, leží v tmavom hrobe,
v tmavom hrobe pod studenou zemou:
keď hromovým krídlom nestrepoceš,
nestrepoceš nad ním praskom strašným
a nepustíš svoje ostré strely,
strely zlaté do hnijúcich údov.
Život! ty vieš vzbudiť tisícveké,
tisícveké kostnaté múmie!
Ty lietavaš s vekami široko,
s vekami od národa k národu,
od národa zapadajúceho
k národu len v hrobe hnijúcemu —
vytrhne sa z náručí lahodných,
z náručí to hrobu studeného,
treskom krídla tvojho hromového,
a horúcou strelou upichnutý
ako spiaci orol na Kriváni,
keď zahviždí vetrisko na skalách!
Ty vyvádzaš z hrobu ľudstvo mŕtve,
ty mu do žíl z tvojho moku vlievaš,
z tvojho moku, divy tvoriaceho.
Ty vodievaš slávu blyštiacu sa,
blyštiacu sa ak slnce na nebi —
zelenými venci ozdobenú;
ty na hrude zemskej tvoríš raje,
raje milé krásnej blaženosti,
ty prírodu zo smútku vyvádzaš
a robíš ju milou, divnej krásy.
Oj, ty Život, vpúšťaj šťavu divnú,
šťavu divnú do žíl našich mladých,
vypusť strely z kuše oceľovej
do sŕdc našich, do sŕdc mládeneckých!
Doveď slávu národu biednemu,
dones vence nikdy neuvädlé!
[
1
]
Poznámka Zlatého fondu: Báseň sa v Súbornom diele nachádza v časti Poézia mladosti / K
          mladosti.
[
2
]
Život I, 1846, č. 18, 22. marca 1846, str 161 — 2, cudzí rukopis. Vyšlo ako pozdrav
          tomuto zábavníku na úvodnom mieste. Tlačou nevyšla.