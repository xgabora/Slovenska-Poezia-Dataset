--- KAPITOLA 1 ---

Pamiatka pre deň. 4. augusta
† 28. febr. 1863
roku jubilárneho tisícročia krstu Slovákov, spasenia nášho tisíceho
                        osmistého šesťdesiateho tretieho, ako deň prvého valného zhromaždenia
                        Slovenskej Matice v Turčianskom Sv. Martine
[
1
]
Jeruzaleme, ty mesto večných rumov,
nezbudené harfy kráľokajnej strunou,
neúprosné žiaľom vešteckým proroka,
neobmyté slzou z Bohosyna oka,
mesto večných rumov! ozvi sa pokáním,
by vek náš ozval sa božím zmilovaním! —
Vyznaj: mňa satanská vzbura rozbúrala,
samozvanská pýcha smutnú tu hru hrala,
úbohú chudobu skaly moje bili,
a moji velikí? — tí neuverili.
Hospodine! tvoj kríž my sme vyvalili,
pádom jeho hradby naše sa zronili,
a v rumoch ich sipí večité vzdychanie!
Tu hriech mocnejší nad božie zmilovanie! —
Na Tatrách, na ich mohylách smutná panna stáva,
od temena ku päte jej čierny závoj pláva,
na temeni jej sa jasá strieborná trojhrana
a z oblohy visiaceho nočného kahana
lúč obledlá ku jej nohám na byliny padá,
láme byle a zlámané sem a tam rozkladá;
po Tatrách, po ich mohylách od vekov si chodí
a kde stúpi, tam všetko sa k večnosti prerodí;
kvet tu každý, ktorý stojí, porušením vonia,
vetrík každý zvoní, sťa keď umieráčkom zvonia,
tu, keď prší, slzy horké odkvapujú z neba,
nevychodí, nezapadá tu slnka veleba,
tu jeden vták samojeden na skalinách sedá,
on kuviká, ohlas žiadon mu neodpovedá;
žriedla smädom prekypujú miesto bystrej vody,
pustým poľom prach seje sa a hlad sa urodí;
tu niet jaro, leto, jeseň — len zima ukrutná,
tam, kde v čierno zahalená stojí panna smutná.
Mráz prebieha kosti toho, kto ju zazrie zdola,
šeptom vraví ľud si, že by to „Mrietica“ bola.
Nad Karpaty, ponad hory šumná deva lieta,
v srieňový šat šírodlhý večite odetá,
málo z neho visí párom noha neobutá,
pleť havrannú drží zlatá koruna trojdutá,
v pravej hrsti blčí lúče požiar plamenistý,
v ľavej drží ďateliny obrovské tri listy,
s ohňom lúče nočné slnce v nove svojom hrá sa
a v jej oku tajomstvenná blaženosť sa jasá;
nocou žitia divná fakľa družici tej svieti
a za svetlom neodolným celý vesmír letí,
žiadnu živú dušu ona z oka si nestratí,
kto podá sa za ňou, ten viac nikdy sa nevráti;
kde zaveje byľou svojou a kam ona dýchne,
tam žaloba, sveta lomoz naveky zatíchne;
mier večný letkom anjelským postavy tej šumie,
ale sľuboslovu devy — nikto nerozumie;
mimovoľne tiahne s sebou svit lúče jej zlatý,
nik nezná kam? a každý sa v prehustých hmlách tratí;
pred ňou radosť, pri nej ticho a za ňou kvílenie,
nikto nevie, odkiaľ prišlo divné to zjavenie;
ohliada sa šírym svetom, a kdekoľvek kročí,
jediný je predmet ona biednych ľudu očí;
svetom bludu lieta panna divná, ružolíca,
a svet ľudu nevie o nej nič, len to: „Mrietica!“
Nevie, — a nevie? ach, nevie! — koľká bieda v tom je,
koľká smrť už v jedinom tom slove: nevedomie!
Bijú hodiny spasenia, práve dvanásť bije, —
viete, deň u Hospodina liet tisíc dlhý je, —
a keď ráno pradňa toho tuná sa zbriežilo,
dieťa potupy a slávy osemsto liet žilo.
Čo sa stalo — povedajú stariny rozpravy —
s ľudom naším, s týmto ľudom potupy a slávy? —
Vychádzajú z krajín tamtých, kde slnce vychodí,
postavy dve, svätpokoj ich a svätviera vodí,
modlia sa modlitbou svätou ich posvätné tváre,
oči ich sú cele také, sťa lásky oltáre,
na temeni oboch Bratov žehnanie Otcovo,
ústa ich sú božie ústa, hlas ich našské slovo;
mäkkú šiju k zemi kloní nebeská pokora,
tichý krok ich zvoľna nesie na temä Zobora.
Vystúpili: obzerajú šírošíre kraje,
všade hrmot ťažkých hrotov, pritom všade tma je.
Zaplače v nich milosrdím duša rozbolená:
„Pomiluj ny, Gospodine!“ — padnú na kolená,
a nad nimi — div nad divy — nebo sa roztvorí
a žiarou spasenia stanú ozorené hory.
Vstanú: hladia, kde Satan je a kde jeho zbroje,
ale pod božou paväzou kol-vôkol ticho je. —
Vstane Brat a drevo, čo tam na Golgote stálo,
vztýči rukou posvätenou na najvyššie bralo,
rieknuc: Prehliadni, ľude môj, — koniec má slepota,
strom smrti zmenil ten Boží Syn na strom života! —
Vstane Brat druhý a dosku o kríž ten opiera,
na ktorú deje prasúdu vykreslila viera,
rieknuc: Neboj sa, ľude môj! milosť za pokánie,
spravodlivosť, kto nechce mať božie zmilovanie! —
„Kríž a súd!“ modlári heslom viery sa ozvali,
modly staré v starej svojej nemote mlčali,
a keď zvona prvé sväté ozóny zazneli,
prv-ostatne ozvali sa bohovia: — zhrmeli.
Na Tatrách, na ich mohylách smutnej panny nenie,
nad Karpatmi, nad horami zaniklo zjavenie.
Tam, kde táto lietavala, lieta holub svätý
a kde tamtá sedávala, sedí Slávomati.
Viete, deň u Hospodina liet tisíc dlhý je, —
dňa takého priam takého dnes posledná bije —
Za poslednou ide prvá: tak, z božej pomoci,
Slováci, dobré ráno vám po tak dlhej noci! —
Na Slovensku milom našom trojmý pahor stojí,
na prostrednom znak spasenia vesmíra sa dvojí.
Boh Otec, Syn a Duch Svätý pahory tie stráži,
láska, viera a nádeja údoly ich blaží.
To ten trojhran, to Mrietice trojdutá koruna,
ktorú dobyli víťazní Bratia od Solúna,
darujúc to matke Sláve, pre ňu, pre jej deti
s fakľou večného života a božej osvety;
to kríž, ktorý Kristus nosil, nebeskej Pán slávy,
kríž ten, to našich slovenských životov čierňavy,
kríž ten, to naša potupa, pod ktorou sme žili,
to znak, pod ktorým sme podnes slávne víťazili.
Ten kríž, to je útočište druhého Cyrila,
je závdavok, ktorý milosť božia doručila
nám, že tie naše súženia, čo trpíme práve,
nie sú rovné tej, čo sa má zjaviť na nás sláve! —
Zdravstvuj, mati, v tieni kríža na trojmej tej hore,
ty pokorná, ty velebná v tej svojej pokore!
Zdravstvujteže, deti slávy, v lone tom matera
dnes je sväte spečatená svätá vaša viera:
Že kto pred Bohom korí sa, pred svetom neplazí,
skôr či neskôr, ale iste nad peklom zvíťazí! —
Slavstvuj, orle, čo nad horou trojmou tou koluješ,
štvorokom juh, sever, východ, západ pozoruješ.
Slavstvuj! oceľný tvoj pazúr sťa vlákna rozrazí
tie, čo viažu slobody let, pekelné reťazi!
Slavstvuj! na korunné svoje pomazané hlavy
polož nový blesk diamantu — slavianskej oslavy!
Slavstvuj, Martin! a pamätaj veliké dve doby,
kde Boh vymknul deti tvoje z dvojakej poroby!
Zmiluj sa, Hospodine, nad toľkou rodinou,
krstils’ otcov, pokrsť duchom aj ich pozdných synov!
Udrž lipy tisícvckej blahorozkvet bujný:
Gospodine, pomiluj ny!
Slavianstvo! národe prevelebných rumov,
zobudený harfy svätokajnej strunou,
uprosený žiaľom vešteckým proroka,
obmytý slzami z Bohosyna oka,
rode horkých dejov! ozvals’ sa kajaním
a Boh ozval sa ti večným zmilovaním! —
Vyznals’: mňa satanská vzbura rozbúrala.
Samozvanská pýcha smutnú tu hru hrala,
úbohú chudobu skaly moje bili,
a moji velikí? — tí neuverili! —
Hospodine! kríž tvoj Bratia vystavili,
zráňané hradby sa znova zotavili,
na nich písmom večným heslo a vyznanie:
Hriech mocný, mocnejšie božie zmilovanie.
[
1
]
Prvý raz uverejnená v Pešťbudínskych vedomostiach III. 1863 č. 66 bez
                              podpisu.
Autorstvo básne zistil Jozef Škultéty podľa rukopisu i podľa vlastného
                              básnikovho zoznamu básní, ktoré chcel vydať ako druhý zväzok „Spisov
                              básnických“ (porov. Slovenské pohľady 1908, 567 — 568).
Sládkovič ju napísal na objednávku Mikuláša Štefana Ferienčíka, ktorý
                              ho žiadal v zastúpení Jána Francisciho v liste zo 14. júla 1863 o
                              krátku báseň „na deň 4. augusta, v ktorý deň prvé valné zhromaždenie
                              Matice odbývať sa bude.“ Žiadal ho, aby ospieval „tú myšlienku:
                              Slávenie prvého aktu uzákonenia národa slovenského, a to práve v
                              tisícročí našeho kresťanstva. Prosím Vás ale, aby báseň tá tak písaná
                              bola, aby nenašla v nej policia zádrapku, tedy loyalne a možno
                              uznanlive proti Jeho Veličenstvu.“
Sládkovič báseň napísal, pravda, nie celkom podľa direktív. Polícia
                              síce „zádrapku“ nenašla, no „Jeho Veličenstvo“ Sládkovič obišiel.
                              Báseň bola trochu dlhšia, ako ju chceli mať redaktori, za čo mu aj —
                              rečené slovami Jozefa Škultétyho — „nedelikátne robili výčitky, že
                              báseň je dlhá, nie taká, akú oni chceli mať v novinách v deň
                              slávnosti.“ (Spisy básnické I. 1920, 287.) Francisci totiž v liste z
                              28. júla 1863 napísal Sládkovičovi: „Čo s Tvojou poemou urobiť,
                              neznám, na čelo vedomostí je pridlhá, jako prílohu obyčajnú dať
                              vytlačiť je nedôstojné, osobitne to vydať stálo by omnoho viac, ako
                              teraz znesiem, lebo nepredalo by sa toľko, že by sa… potrebe
                              slávnostného vydania zaplatilo.“
Obavy redaktorov boli však zbytočné, lebo sa báseň do Pešťbudínskych
                              vedomostí celkom dobre vmestila.
Rukopis básne (2 listy rozmerov 40 × 26 cm) má ten istý názov, pod
                              akým ho tu odtláčame. Na ňom je uvedený i dátum vzniku: „v Juli r.
                              1863“. Pri členení odstavcov pridŕžame sa rukopisu. Medzi tu
                              uverejneným textom a textom rukopisným sú tieto odchýlky: v. 5:
                              pokáním — pokániem; v. 6: zmilovaním — smilovaniem; v. 11: tvoj —
                              tvôj; v. 16: od temena — od temäna; v. 17: na temeni — na temäni; v.
                              18: nočného — nočnieho; v. 19: obledlá — oblädlá; v. 23: porušením —
                              porušeniem; v. 27: vták — pták; v. 31: jeseň — jäsen; v. 33: zazrie —
                              zazre; v. 40: ďateliny — däteliny; v. 41: nočné — nočnie; v. 44:
                              vesmír — vesmier; v. 64: dieťa — dietä; v. 71: na temeni — na temäni;
                              v. 76: ťažkých — täžkých; v. 77: milosrdím — milosrdiem; v. 81: hľadia
                              — hlädia; v. 82: božou — božiou; v. 90: Spravodlivosť — Spravedlivost;
                              v. 93: sväté — svaté; v. 96: zjavenie — zjävenie; v. 97: svätý —
                              svatý; v. 100: posledná — poslednia; v. 101: Za poslednou ide prvá:
                              tak z božej pomoci — Za poslednou ide prvnia: tak z Božiej pomoci; v.
                              104: na prostrednom znak spasenia vesmíra — na prostredňom znak
                              spasenia vesmiera; v. 105: Boh — Bôh; v. 110: božej — božiej; v. 118:
                              zjaviť — zjäviť; v. 122: spečatená svätá — spečätená svatá; v. 124:
                              zvíťazí — zvítäzí; v. 127: tvoj — tvôj; v. 128: reťazi — retäzy; v.
                              129: pomazané hlavy — premohútne hlavy; v. 132: Boh — Bôh; v. 141:
                              kajaním — kajaniem; v. 142: Boh — Bôh; zmilovaním — smilovaniem; v.
                              147: tvoj — tvôj.

--- KAPITOLA 2 ---

Lipa cyrilo-metodejská
[
2
]
I
„Staň sa!“ bohopúšťou zahrmelo,
hlo sa prenesmierne žitia kolo,
božie oko s úľubou pozrelo:
a hľa — všetko veľmi dobre bolo!
Úľubou všemoci rozohriata
mať počala osudné korene,
pník tisne sa von z prvého blata,
mládnik pučí a strom sa zelenie;
vysypal sa lístím kvet voňavý,
a zárody sladké prudko vreli,
krúhlili sa, tvárili sa šťavy,
ovocím konáre oťaželi. —
Prvým okom nový hlad zasvietil,
ruka čiahla, kde visí úroda:
ruka stiahla sa späť, keď Pán vetil
hrmený ten zákaz: „Nesloboda!“ —
„Neboj sa!“ — tak prvé pokušenie sipí —
„Budeš jak Boh!“ — Ruka čiahne znova —
odtrhne — zahryzne: krvou kypí
vlaha divná, to vlaha hrobová. —
Beda! beda! do troch vrhov beda!
Líce prvé vrelou hanbou bľadne,
dušou hrôza lomcuje škaredá,
do prachu späť obraz boží padne.
„Umrieš!“ hrmí tak hnev Hospodina,
„robotuj, bolesťuj, plemä ženy!
Čo zrodíš, to budeš volať: vina —
a tvoje priezvisko: zlorečený!“ —
Padlo semä stromu, ale zhnilo. —
V zárod nový sa neprerodilo,
lúč kliatby strom biedy ožíhala,
korunu mi sviežu obtrhala,
v chrastie halúzky sa obrátili,
biedneho pňa vysychali žily: —
Lež zhniť nesmie — nechce ho zem mati: —
Tak Boh zrade, tak vzbure Boh platí! —
Čože vyhnanec ten, hriešnik robí? —
Ide k stromu hromom zvalenému —
kania jeho neznajú útroby —
a nevďaky podlej nežiaľ je mu:
Čože robí? — rúbe peň neblahý,
rozotne ho na nerovnú váhu,
má kus jeden dlhý na dve siahy,
má kus druhý dlhý jednu siahu;
kus ten krátky na ten, čo dlhší je,
jednou stopou od konca pribije;
vyloží ho na plece krvavô,
nesie na vrch holý v pustom poli,
tam postaví horekoncom pravo;
obráti sa v satanskej zlovoli:
Zdrapí pravdu a pľuje v tvár svätú,
chmatne lásku, bičom dokrvaví,
na rázsochu večite prekliatu
pripne klinmi — Boha, Pána slávy! —
hrôzou hroznou triasla sa zem celá,
úžas trhal práskajúce skaly,
tvár neba sa v čierny mrak odela,
na krik zrady sami mŕtvi vstali.
Tehdy riekol otec pravševládny:
„Žrať chce človek! kliata jabloň, padni!“
Tehdy riekol otec večnej sily:
„Ľud svoj označím ja stromom iným!
Vezmem kríž, ktorý ste postavili,
z neho učiním ja, čo učiním!“ —
II
Po nábreží Váhu, brehmi Hrona,
porozkvital suchý prút Árona:
a peň suchý zabitej dobroty
v údol Tatier zašiel od Golgoty.
Velebných pár druhov stúpa hore —
bratstvom krstila ich božia vôľa,
aby brať tá v slavian-sveta sbore
obrazom svornosti voždy bola,
aby vedel Slavian, že nie je sám,
aby poznal, že z nebies prestola
ľúbosť súdená je našim holiam;
a dvoch poslal k našim svätým poliam,
iným len jedného apoštola. —
Velebný pár druhov stúpa hore,
vidia drevo — na ňom niet už tela,
zbitý ľahol v hrob a v pekla more
zstúpil, z náruč smrti vyletela
obeť a vzniesla sa nad oblohu,
na pravicu sadnúc Otcu Bohu; —
vidiac drevo, rastú drahou vierou,
vytiahnu stĺp potupy a slávy,
požalujú nad Siona dcérou
a stúpajú cez smutné dúbravy,
nesúc drahú ťarchu naloženú
pleciam svojim, pleciam to pokory,
a stúpajú cez zem odsúdenú,
cez dediny, mestá, doly, hory,
nesúc ťarchu svätého pokladu
pod vysoké steny Velehradu,
a od Velehradu k Nitre zradnej,
a od Nitry k sväto-smäden Hronu,
a od rieky tejto sväto-smädnej
ku Kriváňu, Slovanstva Sionu. —
Úbočie tam, kde pýcha vysoká
nečakáva na istý, ťažký pád —
úbočie, kde plazivosť otroka
nebiľaží sa biľagom hoviad:
v úbočí, kde sypká pôda puchne,
zvlažovaná čistou neba vlahou —
tam pocestných dráhošum začúchne,
stanú tam so svojou nošou drahou —
a brvno, zaliate súkrvicou
z boku Pána — vztýčia v tom úbočí,
aby zatratených stotisícov
dvestotisíc obschlo na ňom očí. —
Postavili aj sa pomodlili,
pod ním slovo slovanské zložili,
a čo my sme v potomstvách dožili,
to tam oni Bohu poručili. —
Oj, čože sa to s tým drevom robí! —
vlaha svätá prúdi suchým strojom,
žitie svoje otvára zásoby,
zem tvorí korene v lone svojom;
uhly ostré sa zaokrúhľujú,
v hladkú kôru sa zaobaľujú,
tam puk, tu puk tisne sa na svetlo,
a rojstvo včiel vonný peň oblietlo,
haluze sa v šír rozramenili,
konáre sa vetrom rozihrali,
ratoliestky sa rozplemenili,
husté listy sa rozzelenali. —
Idú chorí, strom ten dá im lieku,
idú lační, strom ten dá im medu,
ustalému dá chládok človeku,
a varytom krotí ľudstva biedu,
bosým núka pružné svoje kôry,
vedno viaže, čo sa rozpadalo,
venčí slávopejcov slávne chóry,
zdobí, čo sa v hroby poskladalo,
tône stlaje k večných svetiel stanu,
a daň vône dáva nebies Pánu. —
„Ej, aký to strom?“ cudzinec vraví.
Môj človeče! to strom Pána slávy! —
To strom taký, ktorý neprislúcha
tým, čo žijú v službe svojho brucha;
Modlári, čo ctia si pýchy zmiju
pod stromom tým nijak nevyžijú:
Takýto strom len z kríža vystane,
vlaha jeho je krv Bohosyna,
koreň jeho je kajúca vina,
a koruna — milosť Tvoja, Pane! —
„Ej, aký to strom?“ — nevera vraví.
Človeče môj! to strom Pána slávy!
III
Z nevädzových výšin čo to vlaje
dolu letkom páperu bieleho? —
Motýľka to biela podoba je,
ale výsosť tá nenie vlasť jeho; —
hviezdy padá to snáď lúč striebristá?
Ale hviezda tmavou nocou lieta,
tu deň je už, večného dňa čistá
žiara svieti živobytím sveta; —
Hej, bielušká holubica to je! —
Ale holubica to len nenie —
nenie to vták — aspoň mi tak moje
oku napriek hovorí tušenie,
Ba holúbok je to boží, milý,
čo píjaval z Jordána, z Kedrona:
Teraz, keď sa z hlienu očistili,
chodí piť na vody Váhu, Hrona.
Oj, nechodí piť riek týchto rosy
holub-neholub ten rodoľúby,
vodu žitia, vodu krstu nosí
pre rod svoj, pre ten náš rod holubí.
Obletuje slavian-strom zelený,
preletuje medonosné roje —
sťa duch boží sbor svoj posvätený
a v ňom duše vyvolené svoje; —
trhá chvojky mieru a milosti,
roznáša ich medzi sveta rody,
kdekoľvek, za toľké ľudu zlosti,
trest potopy rozlial svoje vody;
obletuje blahozvestov hlavy
v tôni vonnej vedúcich poradu:
jakby na výslnie večnej slávy
postavili spasenia záhradu;
a dych stromu a šum ten holubí
ich učí: čo večné božie sľuby. —
Medzitým víchre sa strhávajú,
perú, bijú konár do konára,
vriace lúče stromok ožíhajú
a hrom sviežu haluzinu pára.
Oj, schnú milé, božie ratolesti,
bratia smútia a Satan sa smeje;
Baránkovej, ľúbeznej nevesty
lícama sa prúd žalosti leje:
I padajú k nohám blahozvestov
suché prúty, od pňa odorvané,
a od ich nôh prapriepastnou cestou
drúzgajú sa — oj, pomiluj, Pane! —
V bezdnú mrákav sitna-pekla dolu,
chovajúc tam požiare zloducha
pre tých, ktorí, prijduc k svadby stolu,
neobliekli svadobného rúcha;
pre tých, ktorým viac sú jejich voly,
viac žena, viac kopanica nová,
nežli slávna svadba Baránkova,
nežli božích vyvolených stoly.
I zbierajú bratia paprutinu
a vatria ňou šľahajúce vatry,
v ktorých smeti cirkvi božej hynú,
v ktorých praštia modly starej Tatry:
Niet už iných zápalných obetí,
kremä tých, kde hárajú obludy —
pri ktorých sbor verných božích detí
vyznáva: to večné, božie súdy! —
Spia dávno tí, čo strom ten sadili:
Kde kosti ich? kde prach je ich svätý?
V Ríme? v Nitre? — múdri sa zvadili,
hľadajúc ich, márne derú päty!
Ja poviem vám: — oni neumreli,
oni žijú, budú žiť naveky,
kde strom taký, ktorý neprislúcha
tým, čo žijú v službe svojho brucha;
pod ktorým nijako nevyžijú
modlári, čo ctia si pýchy zmiju;
kde strom, ktorý len z kríža vystane,
jehož vlaha je krv Bohosyna,
jehož koreň je kajúca vina,
a koruna — milosť Tvoja, Pane!
Tam žijú tí, ktorí tu pomreli,
a pomrúc tu, tam žijú naveky:
Ale jedno to zvedieť chcete-li,
kde práchnejú pútnické ich zvleky?
Kde strom ten, čo chorým dáva lieku,
kde strom ten, čo lačným dáva medu,
ustalému dá chládok človeku
a varytom krotí ľudstva biedu,
bosým núka pružné svoje kôry,
vedno viaže, čo sa rozpadalo,
venčí slávopejcov slávne chóry,
zdobí, čo sa v hroby poskladalo,
tône stlaje k večným svetiel stanu
a daň vône dáva nebies Pánu:
Tam prach ich; tým prachom len osýpa
koreň každá pravoslavian-lipa. —
Pospali tí, čo strom ten sadili,
liet tisíc prešlo nad ich mohylou —
a tí, ktorých oni posvätili,
zdriemali s povesťou starobylou. —
Ba kŕkali z bahien sveta žaby:
„Kacíri, vraj, noví kísi svätí!“
Klebetili, zlostní a pochabí
brati svojej i materi kati,
vysielajúc na holuba kane,
tajne bijúc kliny do pňa slávy,
čakajúc, že predsa sa nestane,
čo dejstvo, ten veštec sveta, vraví. —
Mlčte! nezovte to márnou pletkou,
čo vzdelal Boh tisícročnou kázňou;
tisíc liet, to tisíc mocných svedkov:
Vy čo? — tisíc tohto veku bláznov! —
Obráťte sa, z mrzkej baby lona
k lonu matky, kam Boh slávu sype,
od vŕb ošumelých Babylona
ku cyrilo-metodejskej lipe!
[
2
]
Báseň prvý raz uverejnená v almanachu Lipa III. 1864, 173 — 181.
Sládkovič napísal túto báseň 25. septembra 1863. Tento dátum je
                              uvedený na rukopisnom koncepte (4 listy rozmerov 34 × 21 cm), kde
                              nachádzame tento pôvodný názov:
Lipa
                                    Cyrillo-Methodejská
, drevo Pána Slávy — strom
                              holubičí —“.
Lipa cyrilo-metodejská sa hodnotila ako najlepšie dielo, uverejnené v
                              treťom ročníku almanachu Lipa. Dozvedáme sa o tom v liste Jozefa
                              Viktorina z 8. apríla 1864, ktorý uverejnil Jozef Škultéty v Národných
                              novinách (1917, č. 102). „Chrástek a Dobšinský, ako sudcovia, kto má
                              obdržať od Bezkydova dva dukáty za najlepšiu prácu v tohoročnej Lipe?
                              pririekli básni „Lipa Cyrillo-Metodejská“. A tak Vám, Veľactený
                              Priateľko, tieže žltáky po pánu Chrástekovi posielam.“
Medzi tu uverejneným textom a textom rukopisným sú tieto odchýlky: v.
                              2: prenesmierne — prenesmiernô; v. 3, 5: úľubou — úliubou; v. 7: tisne
                              — tiskne; v. 12: oťaželi — otäželi; v. 18: Boh — Bôh; v. 22: bľadne —
                              blädne; v. 25: umrieš — umreš; v. 26: bolesťuj — boläsťuj; v. 33: v
                              chrásťa — v chrásťä; v. 36: Boh — Bôh; v. 40: nevďaky — nevdäky; v.
                              42: na nerovnú váhu — na nerovnau váhu; v. 48: nesie — nese; v. 54:
                              Boha — Bôha; v. 60: človek - ľud ten; v. 75: holiam — hoľam; v. 76:
                              poliam — poľam; v. 80: ľahol — lähol; v. 90: cez — pres; v. 92: ťarchu
                              — tärchu; v. 93, 94: Velehradu — Velähradu; v. 97: ku Kriváňu,
                              Slovanstva Sionu — ku Kriváňu, k slovänstva Sionu; v. 99: ťažký —
                              täžký; v. 101: nebiľaží sa biľagom — nebiläží sa bilägom; v. 102: pôda
                              — púda; v. 103: neba — nebä; v. 107: vztýčia — vztýča; v. 108:
                              zatratených — zatracených; v. 111: slovo slovanské — slovo slovenské;
                              v. 115: svätá — svatá; v. 120: tisne sa — tiskne sa; v. 124:
                              ratoliestky sa rozplemenili — ratoliestky sa rozplemänily; v. 127:
                              medu — mädu; v. 137, 146: aký to strom — čo to za strom; v. 158: vták
                              — pták; v. 165: rodoľúby — rodoliuby; v. 167: svoj — svôj; v. 169:
                              medonosné — mädonosné; v. 170: sťa duch boží sbor svoj — sťä duch Boží
                              sbor svôj; v. 184: stromok ožíhajú — stromôk ožiehajú; v. 187: smútia
                              — smúťa; v. 188: ľúbeznej — liubeznej; v. 197: neobliekli svadobného
                              rúcha — neobliekli svadobné si rúcha; v. 204: cirkvi božej — cirkve
                              božej; v. 207: kremä — krome; v. 213: hľadajúc — hlädajúc; v. 221: krv
                              — krev; v. 229: medu — mädu; v. 234: slávopejcov — slávopejcôv; v.
                              245: noví kísi — noví dákí; v. 247: brati svojej i materi — brate
                              svojej i matere; v. 250: predsa — predca; v. 253: Boh — Bôh; v. 256:
                              lona — lôna; v. 257: k lonu matky, kam Boh — k lônu matky, kam
                              Bôh.

--- KAPITOLA 3 ---

Až posiaľ! a ďalej?
[
3
]
Márny tvoj pot a nevďačné mozole,
Slovensko, nežírna, studená zem!
Rýpeš, rozsýpaš v to dopukané pole,
nežnieš, biediš: prečo? to ja neviem. —
Tu
„Vesna“
je: Hron už prúdi sa,
odmŕzajú skrahnuté tvoje hory,
vábi kukulienka a život všade budí sa —
hoj, sám život náš ešte len tak živorí!
Zorí sa
„Zora“
, dňa nového družica:
Vstaňte, Slováci, vysúkajte rukávy —
už deň! — hľa, vlhnú zas kropajami líca
a hrnie sa do poľa plemä Slávy:
Robotuje, ten tam, ten tak a každý iné,
náš svet vadí sa, a svet cudzí sa smeje,
zora hasne — a v biednej našej dedine
líhajú spať ustalé naše nádeje.
Na
„Nitre“
len, na hradbách smutnej stariny,
hasnúca zora zažala ligotavú lúč,
osvecujúc i svieže mladuchy rozmaríny,
i zámkov zosutých obrovský zhrdzavelý kľúč;
zunela piesenka, len tak rozvíjali sa hory,
a náš budil sa svet prerodom v život nový:
Beda! vydúchli lúč svätú vzbury potvory
a mladú otavu sprali remúnd tvrdé podkovy!
Pusto všade zas. — Nanoste novej zeme,
berte ju na horách ľúbosti svätej!
Šľapaje fúrie krvavej zasypeme
i rozpadliny rozpadnutosti svojej kliatej!
Nenájdeme-li zeme takej na svete,
k nebu skríkneme svorne, i ty i ja,
a bude sypať sa, jak dážď! — počujete?
Zem tá dobrá tu! zovú ju
„Concordia!“
Slalo sa: dobrú už máme takú púdu,
prešiel rok a prišiel
rok nový
;
vyrástol
prvý
strom, milý môj ľudu,
milý i dobrý vyrástol strom —
lipový
,
a za ním
druhý
, no, a za týmto
tretí
,
až preľúbezný tak utvorí sa háj,
k nemu rozpravných, spevavých kŕdle detí
čo rok nosí starý, sivý Dunaj. —
V lietavých pieskoch dolnej, tej pyšnej krajny,
tam rastie slama, býľ krátkej, ročnej doby,
tam mlátia, tlačia — symbol to je neprajný —
stohy ich, ako každého leta hroby:
Náš je
strom
— výška, trvácnosť, krása, sila —
z vrchov, stromov je výhľad ďaleký:
Tí
sejú
, zjedá čo blízka, vrtká chvíľa —
sadíme
my, užiť čo majú veky.
Až posiaľ pomáhal nám Hospodin
cez nivoče, cez bojov divých kúrňavy;
dal čuť nám polnoc úžasných rabstva hodín,
i vidieť dal svitanie novej slávy;
poddal smrti sto ráz a vzkriesil sto ráz znovu
mať velikej rodiny osiralej,
pomáhal snovať velikú dejov osnovu
nám, až posiaľ! a ďalej? — nuž, ďalej!
[
3
]
Báseň prvý raz uverejnená v almanachu Lipa III. 1864, VII — VIII.
Na zachovanom rukopise (1 list rozmerov 34 × 21 cm) je táto poznámka:
                              „do III. ročníku ,Lipy‘ 1863“. Viktorin uverejnil báseň v Lipe bez
                              väčších zmien. Rukopisné znenie:
Až posiaľ! a ďalej?
Marný Tvôj pot a nevďačné mozole,
Slovensko, nežírna, studená zem!
Rýpeš, rozsýpaš v to dopukané pole,
Nežnieš, biediš: prečo? to já neviem! —
Tu
„Vesna“
je: Hrôn už prúdi sa,
Odmŕzajú skrahnuté tvoje hory,
Vábi kukulienka a život všade budí sa, —
Hoj, sám život náš ešte len tak živorí!
Zorí sa
„Zora“
, dňa nového družica, —
Vstaňte, Slováci, — vysúkajte rukávy, —
Juž den! — hľa, vlhnú zas kropäjami líca
A hrmie sa do poľa plemä Slávy:
Robotuje, ten tam, ten tak a každý jiné,
Náš svet vadí sa a svet cudzí sa smeje,
Zora hasne — a v biednej našej dedine
Líhajú spať ustelé naše nadeje.
Na
„Nitre“
len, na hradbách smutnej stariny
Hasnúca zora zažala ligotavú lúč,
Osvecujúc i svieže mladuchy rosmaríny
I zámkôv sosutých obrovský shrdzavelý kľúč;
Zunela pieseňka, len tak rozvíjaly sa hory
A náš budil sa svet prierodom v život nový:
Beda! vydúchly lúč svätú sbure potvory
A mladú otavu spraly remund tvrdé podkovy! —
Pusto všade zas. — Nanoste novej zeme,
Berte ju na horách ľúbosti svätej!
Šlápäje fúrie krvavej zasypeme
I rozpadliny rozpadnutosti svojej kľatej!
Nenajdemeli zeme takej na svete
K nebu skríkneme svorno, i ty i já
A bude sipat sa, jak dášť! — očujete?
Zem tá dobrá tu! zovú ju:
„Concordia!“
Stalo sa: dobrú juž máme takú púdu
Prešiel rok a prišiel
rok nový
;
Vyriastol
prvý
strom, milý môjmu ľudu,
Milý aj dobrý vyriastol strom, —
lipový
, —
A za ním
druhý
, no, a za týmto
tretí
,
Až preľúbezný tak utvorí sa háj, —
K nemu rozpravných, spevavých kŕdle detí,
Čo rok, nosí starý, sivý Dunaj. —
V lietavých pieskoch dolnej, tej pyšnej krajny,
Tam rastie slama, bíľ krátkej ročnej doby;
Tam mláťa, tlačia, — symbol to je neprajný, —
Stohy jích, ako každého tela hroby:
Náš je
strom
, — vyška, trvácnosť, krása, sila, —
Z vrchôv, stromôv je výhľad ďaleký:
Tí
sejú
, sjeda čo blízka, vrtká chvíla, —
Sadíme
my, užiť čo majú veky.
Až posial pomáhal nám Hospodin
Cez nivoče, cez bojôv divých kúrňavy;
Dal čuť nám pôlnoc úžasných rabstva hodín
I vidieť dal svitania novej slávy;
Poddal smrti storáz a vzkriesil storáz znovu
Mať velikéj rodiny osiralej,
Pomáhal snovať velikú dejôv osnovu
Nám, až posial: a ďalej? — nuž, ďalej!
Andrej Sládkovič
Do III. ročníku „Lipy“ 1863

--- KAPITOLA 4 ---

Rarach-kráľ
(Ponáška dľa Götheho balady „Der Erlkönig“.)
[
4
]
Kto jazdí tak pozde víchrom, nocou?
To otec a v lone poklad otcov,
túli k prsiam teplým svoje dieťa,
trpieť nedal by mu za pol sveta.
Synku, ty trasieš sa, čo bys’ sa bál? —
Otec môj, či vidíš, tam Rarach-kráľ?
Vidíš ho? koruna a plášť dlhý! —
Syn môj, to obláčok sivej mlhy!
„Rozkošné dieťatko, poďže ty k nám,
prekrásne hračky ja doma ti dám,
kvietím ti postieľku budeme stlať,
košieľku ti zlatú dá moja mať.“
Ňanko môj, ňanko môj! — on nečuje,
čo šepmo Rarach-kráľ mi sľubuje! —
Čuš, dieťa moje, to prázdne dumy:
Suchým hory lístím vietor šumí.
„Pôjdeš, chlapčok švárny, pôjdeš ty k nám?
Krásne, by len hviezdy dcéry ja mám,
devy tichou nocou šumne hrajú,
učičíkajú ťa, uspievajú.“
Ňanko môj, ňanko môj, drž si dieťa,
tie devy úbočím tmavým letia! —
Synak môj, synak! blud poznať sa uč,
na vŕbach starých to mesiaca lúč.
„Ľúbim ťa, chcem ťa mať, dieťa milé,
čo prosbe sa nedá, dá sa sile!“ —
Ňanko môj, ňanko môj, už ma chytá,
kde drží, rana tam jedovitá! —
Cvála s otcom kôň, strach a noc tichá,
v náručí otcovom dieťa vzdychá:
Do dvora vskáče, na čeľaď volá —
ale dieťa v lone je — mŕtvola.
[
4
]
Báseň prvý raz uverejnená v Sokole III. 1864 č. 7, 122 — 123.
Redaktor Sokola Viliam Pauliny-Tóth požiadal Sládkoviča, aby preložil
                              Goetheho baladu Der Erlkönig v liste z 2. februára 1863: „Velice Ťa
                              prosím, ak stihneš a môžeš,
zoslovenči
mi Götheho
                              baladu der Erlkönig, možno-li: s tým istým metrumom, ktoré je v
                              pôvodine; ak nemožno — aj iné metrum bude dobré. Však ver sakramentská
                              žiadosť! Čo človek sám nevie preložiť, to od druhého žiadať. Inu však
                              ja nechcem preklad, ale zoslovenčenie. Mám totižto krásny obraz: otec
                              ide na koni cvalom a vinie k sebe decko. V bok neho letí „Erlkönig“
                              (rarách, strygôň?!) a plášť jeho vlečie sa za ním ako dlhý chvost. V
                              záhume v oblakoch vidno tri Víly, jedna s lutnou, ako decko vábia a
                              volajú…“
Sládkovič sa však s prekladom zvlášť neponáhľal. Báseň preložil až vo
                              februári 1864. Tento dátum je uvedený na rukopise, ktorý odoslal
                              Paulinymu-Tóthovi 14. februára 1864. (Na Paulinyho liste z 2. februára
                              1863 je totiž Sládkovičova poznámka: „zodpov. 14/2 864“.)
Medzi naším textom a textom rukopisným niet nijakých odchýlok.

--- KAPITOLA 5 ---

Veliký pôst
[
5
]
Huk, lom vo dvorane, kde v skoku rozčúlenom
bachantky stroja pohanskú svoju nezdobu,
víno hrá i čaj každučkým úda členom,
hľadajúc žertvy mladé, hoj! privčasnému hrobu:
Tak prejde jeden deň a prejde druhý a tretí,
a vždy len: hurrá! hejsa! a nikdy prísne: beda! —
Až jedno i druhé krídlo dvier sa rozletí,
vo dverách zastane si postava
škaredá
:
Popolom sivejú sa rozmetané kostruby,
kol očí hriechov čiernych čierne prstene,
z huby bolestný úsmech jej ceria zuby,
na lícach bledosť prežltlej rovná stene,
na údoch nahých visia zrebné pazdere
a povraz reže v opadlé smilstvom boky:
Pôst! rečie. — Výskot onemie bujnej zbere
a skamenejú v nohách fašiangu divé skoky. —
Od stola verných vykradli sa zradní Judáši,
vyviedli drábov krivdy k záhrade pána slávy,
striebrom platili zradu farizejskí tí velikáši,
na posmech škľabili pysk kňazi krivohlaví,
a národ? národ vrešťal: Kríž, po zákonu!
Ohluplý podlosťou, spodlelý vo hlúposti
zavraždil pravdu. Čo koniec tomu zhonu? —
Hlad a smäd duše; velikým pôstom postí.
Velikým pôstom, tisícročným morená duša národa,
už prischla ku kosti koža slovenskej postavy:
Posť len, posť, Slavian! dosť tebe chlieb a voda
za hriechy tisíc liet, za spor tvoj tvrdohlavý,
za cudzobažnosť! — Vidíš, nepáli teba ešte
dosť útrob hlad; väčšie muky si spravíš:
Štípeš vlastný úd v zakrvavené kliešte
a vlastný chrbát háčkovým bičom si krvavíš! —
Posť len! hej, treba tebe postné pokánie,
až vytrezvie ti hlava bludom rozpilá
a vstúpi na jazyk ti svätobôlne vyznanie
odrodilstva, v ktorom ti hruď doteraz hnila;
až znovuzrodí sa v tebe svojstva žila,
zriekneš sa pýchy i bezráznosti netopiera,
zvolíš si cestu — hoc bodľačím sa pokryla —
od suchých macochy pŕs k sladkému lonu matera! —
Slováci moji! vy druhovia bied Jóba,
vy postíte tiež, — ale pôst sami ste si volili, —
železná ruka drží vás tam, kde chudoba,
kde povrhlosť, kde slabosť stany si rozbili:
Služba planá vám, pre vás nenie postupu,
blesk metropôl je výsada renegátov.
Tí za hriech chválu, vy za cnosť beriete potupu,
tí pánov majú, vás sedľač nechce za bratov!
Plakávali ste skôr v prehorkých žalobách,
už teraz vyschli blenové prúdy očí,
už utuženým v mučedlníctva dobách
sila skutkov chladných žilami vám sa točí;
vytuchnul v srdciach vám zápal poézie,
vyšumeli z hláv milé preludy mladosti,
muž viery, deja muž, nový vo vás žije,
nesklonný chlap, ktorý dávno už, tvrdo postí.
Veliká, ťažká čaká na vás úloha;
chystajte, pripravte sa v modlitbe a pôste,
kušať bude ďas k odpadnutiu od Boha,
pre chlieb, pre krajny sveta vy diablu sa neproste!
Hotoví buďte; príde ešte velikých múk Piatok veliký,
ešte raz zrúknu besom vrahovia slobody,
Európou rozlietnu sa zúfalstva kriky —
a potom? — potom slávte velikonočné hody!
[
5
]
Prvý raz uverejnené v Sokole III. 1864, č. 4, 61 — 62, kde je uvedené
                              i datovanie básne: „V škaredú stredu 1864“.
Báseň „Veliký pôst“ v čase jej uverejnenia konvenovala vkusu vedúcich
                              osobností národného a cirkevného života, čoho dokladom je zmienka
                              Karola Kuzmányho v Pešťbudínskych vedomostiach 1864, č. 27: „Tak, tak,
                              môj Sládkovič! Ideš sa stať prorokom svätým, božím: nemaľuj viac;
                              prorokuj! Tvoj ,pôst‘ nedal by som za 100 zlatín! Čo je krása telesná
                              proti kráse duchovnej? A poézia je tvorenie; tvorenie zase musí byť
                              sväté. Chlapci naši, učteže sa naspamäť ten ,pôst‘!“
Rukopis (1 list rozmerov 34 × 21 cm) má to isté datovanie ako v
                              Sokole. Medzi naším textom a textom rukopisným niet väčších odchýlok:
                              v. 2: stroja — strojia; v. 5: druhý a tretí — druhý aj tretí; v. 6:
                              prísne — prísno; v. 11: bolestný — boľastný; v. 12: bledosť — bľadosť;
                              v. 28: tvoj — Tvôj; v. 25: teba — tebä; v. 30: väčšie — vätšie; v. 33:
                              postné — pôstno; v. 34: vytrezvie — vytriezvie; v. 35: svätobôľne —
                              svätobolné; v. 38: pýchy i bezráznosti — pýchy aj bezráznosti; v. 48:
                              za bratov — za bratôv; v. 52: skutkov — skutkôv.

--- KAPITOLA 6 ---

Odrodilcom
[
6
]
Čo to je? Šiali sa už milý ten svet boží?
Uteká od svojich syn a Slavian od slávy! —
Dcéra slávy, nevesta nebies, cudzoloží,
tvorcu tvor rúha sa, že sám lepším sa spraví, —
zrkadlí sa lev rád v somáracej koži
a blúzni mládenec: ja starec šedohlavý! —
Nuž, choďte len, sprobujte, odbojné vy telesá;
ha, ha! zo vševládnej hrsti nevymknete sa!
Poliak Francúzom je a Slovák je Maďarom,
tak Chorvát i Srbín Arpádovým plemenom,
Slovinec nie Slovincom a Bulhar nie Bulharom,
Čech, Moravan, Slezák pýši sa Nemca menom,
polabské kmene vzal, berie tenže parom,
a Rus? — panteón je a všetkých rodov členom:
Nuž? Slavianstvo kde je? — Veľmeno to klebeta,
a jednu obsadia lož hemisféru sveta!
K nám nejde nikto, od nás všetko uteká, —
my kupci sme, čo sám len vývoz známe, —
vydávať nám je obyčaj dávnoveká;
príjmov vo svojej knihe žiadnych nemáme,
nás nechce nikto, dejstvárstvo sa nás zrieka
a svet nad našou hlavou palicu čiernu láme:
Nuž nech! my pokorní sme a sme srdcom tichí,
majte si hrdosť svätú, šťastní dedičia pýchy!
My Slaviani sme — to, hádam, je dosť málo, —
my nie sme nič viac: hej, my sme len Slaviani!
Nám nebo len raz, len jednou hrsťou dalo,
Hospodin za to buď večne požehnaný! —
Máme z čoho ešte, vždy nám ešte zbývalo.
Nuž berte si len, berte si, naši páni! —
Zlodeji berú, berú žobráci vycivení; —
my dávame! — kto dáva, je blahoslavený!
Dávny to vietor! hoj, vej len, vetríčok, vej!
Vejačkou lopatou zvíja nebeská ruka,
plevy chumelia sa vôkol stodoly našej,
a dobre, po ruke vietor ten boží fúka,
zrno, sťa hrachy zlaté, šumí dol: — no hej! —
Nám srdce preto žiaľom ešte nepuká.
Vej, vetrík! unášaj svetom Slavianstva plevy:
Chrámy čisté chceme, — nie Augiáša chlievy!
Choďte len, naši, k tým, čo ich jesto málo,
k tým, ktorí mrú len a leda že rodia sa!
Choďte, aby Slavianstvo sa roznášalo
všade, kde aká biela či čierna rasa!
Choďte, kde niet nás, aby nás aj tam stalo! —
Tí, ktorí vábia, nútia vás, — hoj! ako zadivia sa,
keď časy zástoj nesmierny náš rozvijú
a s ľakom zbadá vrah v odrodilstve — misiu!
Pod všetky sveta šírošíreho zástavy!
Zaplavte kabinety a vedomcov katedry!
Neste hen k Indom krv nepremennú Slávy!
Atlasovské len nastavte svoje bedry!
Vštepte sa vo všetky pláne, všetky stavy! —
Štedrý Boh dáva dnes u nás svoj večer štedrý! —
No na nás neneste pred súdy a pred tróny
žaloby pochabé, vy — panslavizmu patróni! —
Divné zjavenie, podivná je to božia rada:
Odrodilstva niet inde krom u Slaviana;
čo nikto nemá, to samým nám pripadá: —
Bohu za to česť! a svetu za to hana! —
Ba, nemôže byť v Slavianstve táto zrada:
Na všetkých sveta uhloch naša a naša brána!
Kamže chceš, blázne? kde sú tie cudzie strany?
V nebo? v hroby? svetom? morom? — Všade Slaviani! —
Nízki my, vysoko stojíme, na horách, —
pod pätou chmáry a hromov kríže jasné,
vy neznáte nás; — od nás po vašich dvorách
dážď padá, ktorým oheň pekelný hasne;
orličím jastrom hľadíme po šírych svojich priestorách,
jak nadutosť dejov pod ťarchou dejov pľasne: —
Spievajte len triumf svoj: „Te Deum! Chváľtež Pána!“
My — svätý, tichý Advent máme: Príď, Pane! Hossiana!
[
6
]
Prvý raz uverejnené v Sokole III. 1864, č. 19, 361 — 362.
Rukopis básne nepodarilo sa nám nájsť, hoci ho Jozef Škultéty mal v
                              rukách, lebo v poznámkach k Spisom básnickým Andreja Sládkoviča I.
                              1920, 287 uvádza, že je datovaný: „V septembri 1864“.

--- KAPITOLA 7 ---

Pustý hrad
[
7
]
Zasadli do kola, zastali do radu,
povesť im povedá vesti Pustohradu.
Tam nad tým Zvolenom dumné rozvaliny,
v rozvalinách starý mních samojediný,
od pravekov on tam pod kliatbou salaší,
smelých len pokúša, bojazlivých straší.
Veliký Rastislav, Veľkej kráľ Moravy —
by milovanému svojemu národu
vydobytú raz už upevnil slobodu —
prepevnými hradmi pokryť dal dúbravy.
Na nich Švábov, Frankov vládobažnosť láme,
na nich trhá siete Slovákom snované,
rozráža tam jarmá i putá kované,
voľnému Slovenu odjakživ neznáme.
Kde Slatina tichá v náruč Hrona beží,
na hrebeňoch hory skalobašty stáli,
z jednej skaly studne, hradby z jednej skaly —
oj, všetko to v dumných zrúcaninách leží.
Ktože tú silu skál, pevnú, nedobytnú,
kto mohol prekonať, rozboriť, prevládať? —
Behy času naši veštci budú hádať,
v behu času deje samé raz vysvitnú.
Čo pod jasnou vstáva berlou Rastislava,
to do prachu borí nesvornosti ruka
Mojmíra a ruka bratská Svätopluka,
ktorej Wiching fakľu záhubnú podáva.
Čiernu vatru sporu v ich prsiach rozžatú
líška Arib v jasný plameň rozduchuje,
brat proti bratovi bezbožne vojuje,
kým vrah do troch vrhov ubíja vlasť svätú.
Zámky, mestá pevné — sila Rastislava,
v rozvalinách ležia; ešte hrad jediný —
nedobytné, strmé Zvolena výšiny —
útechu jedinú Mojmírovi dáva.
Už dal Panónii spor cudzieho pána,
Svätopluka viažu už nemecké pluky,
krehká berla padá z Mojmírovej ruky,
a duša mu horkým žiaľom rozorvaná.
Lež čistý je ešte Zvolen od poroby! —
Hodil sa Mojmír kráľ na vranca divého,
sťa strela letí od Dunaja sivého
ponad hroby vrahov, ponad svojských hroby.
Letí dňom jasavým, nocou čiernou letí,
hronskou už dolinou ponad Bralie cvála,
rany ostrôh oba žrebca boky pália. —
Ha! nad Zvolenhradom divá žiara svieti!
Tušenie osudné v prsiach jazdca zúri,
útrobami hradu more ohňa brojí,
pod zámkom ostatným bledý knieža stojí,
žilami kniežaťa krv zúfalstva búri:
Mojmír stojí nemý; za ním sa zrehoce
Wiching, dravé zuby na kráľa vycerí
a prstom posmešným na horu tú mieri,
kde obeť poslednej nádeje blkoce.
Čierna duša tvoja nech nemá pokoja!
Nech sa ti túla tu na tom pustom hrade!
Na večité veky hanba bielej brade!
Nech ťa víchre, hromy, sov húkanie koja!
Nech vyhýba sa ti každá duša živá!
Brána pekla kliatby nech na teba zíva,
pokiaľ vernosť viery meno božie vzýva,
pokiaľ trvá pomsta božia spravodlivá. —
— — —
Tisíc liet prelietlo nad tým pustým hradom,
tisíc liet túla sa po tých rozvalinách
kliatby mních v mesačných polnočných hodinách,
umierajúc smädom, umierajúc hladom.
Šata pustovníka hnáty suché kryje,
vretenica boky opadlé sťahuje,
peklo svojím ohňom oči osvecuje
a konské kopyto mu miesto nohy je:
Keď hromy trieskajú, valia sa prívaly,
húkajú mu pieseň divú nočné sovy,
roznáša sa horou puch ťažký hrobový,
a kliatec vlečie sa na najvyššie skaly.
Rehot zunie stráňou sťa rehot sto koní,
vtáci odletujú, zvery utekajú,
veriaci sa krížom ochrany žehnajú
a zdesený hlásnik na modlitbu zvoní.
„Zlato! zlato!“ pozdným ku pocestným volá,
hej, zlato lakomosť driemajúcu budí;
ale zlato ťažkej ku kliatbe odsúdi
toho, kto vábeniu zlata neodolá.
Preto neverí ľud revu pustovníka;
odpovedá: Každý chváľ duch Hospodina!
Žalm tento poráža vnivoč pekla syna
a syn pekla v temných sutinách zaniká!
— — —
Tisícročná povesť jazykmi sa chová,
každý Zvolenec jej je blízka rodina,
každému i slávu i kliatbu spomína
povesť tisícletá a povesť vždy nová.
— — —
Na tom pustom hrade nesmierne hromady,
v hromadách tých ležia nesmierne poklady:
Poklady tie len raz v roku pána menia,
v deň veľkých bolestí, na deň Umučenia.
Národ Nemec zaklial, v kliatbe Maďar drží,
ale i tá kliatba už raz sa rozplaší!
Viera čistá v Krista národ kliatby zbaví,
po toľkých nerestiach znova ho oslávi.
Keď túžba nebeská celý ľud ohreje,
pustý slovenský hrad znovu sa zaskveje;
zaveje duch svorný horou slávodetí
a kliatby pleva sa v svetošír rozletí.
[
7
]
Prvý raz uverejnené v Národnom kalendári Matice slovenskej na rok
                              1866, Banská Bystrica 1865, 288 — 291, pod značkou B. B. V
                              publikovanom texte nie sú uverejnené verše 95 — 98 (iste pre ich
                              protimaďarský obsah).
Pokým nebol prístupný dokumentárny materiál, o autorstve básne boli
                              oprávnené pochybnosti. Túto otázku rozlúštil podľa publikovaných
                              dokumentov Jozef Škultéty v poznámkach k druhému zväzku Spisov
                              básnických Andreja Sládkoviča, 1900, 332: „Báseň v kalendári má podpis
                              B. B. V svojom spise o Zvolene (T. Sv. Martin, 1891) Jur Bánik (na
                              str. 75) hovorí, že to „B. B.“ znamená: Bánik, Braxatoris. To jest
                              Bánik, známy s Braxatorisom ešte z Rybár, zapísal povesť o Pustom
                              hrade a Braxatoris (Sládkovič) na jeho požiadanie zložil ju do veršov.
                              Podľa všetkého toho, čo Bánik udáva i v svojom spise i v liste na môj
                              dotaz napísanom, môže sa Pustý hrad bezpečne vriadiť medzi
                              Sládkovičove práce.“
Keď mal Škultéty aj rukopis básne (koncept, skladajúci sa z dvoch
                              listov, rozmerov 34 × 21 cm, kde na konci básne je značka — a — a na
                              poslednej strane poznámka: „Skladbu Ďur. Bánikovu prepracoval
                              Sládkovič. Máj 865“) jeho predošlé zistenie sa utvrdilo. (Porov.
                              Slovenské pohľady 1912, 686 — 687.)
O autorstve básne máme však ešte jeden autentický doklad v liste Jura
                              Bánika: „Naša báseň ,pustý hrad‘ v národnom kalendári od r. 1866
                              vytlačená, má nektoré chyby, ktoré dľa môjho zdania krikľavé sú — ja
                              tyto chyby — v mojom kalendári som si napravil.“ Pri porovnávaní textu
                              publikovaného s textom rukopisným neprišli sme na nijaké „krikľavé
                              chyby“. Azda Bánik naráža na vynechané verše 95 — 98.
Odchýlky medzi tu uverejneným textom a textom rukopisným sú tieto: v.
                              5: od pravekov — od pravekôv; v. 10: dúbravy — výšavy; v. 25: Mojmíra
                              a ruka bratská Svätopluka — ruka bratská Mojmíra a Svatopluka; v. 27:
                              v ich prsiach — v ích prsách; v. 30 do troch — do trých; v. 35:
                              cudzieho — cudzého; v. 47: v prsiach — v prsách; v. 49: bledý — bľadý;
                              v. 50: krv — krú; v. 58: sov — sôv; v. 65: v mesačných — mesiačnych;
                              v. 76: vtáci — ptáky; v. 94: bolestí — boľastí; v. 97: kliatby —
                              kľatby; v. 98: po toľkých nerestiach — po tolkých neresťach.

--- KAPITOLA 8 ---

Novembrová duma
[
8
]
Povedajú ti, čo neba nepoznali,
že hviezdy nebies padajú, —
padajú najviac teraz, keď opadali
farby nádeje nášmu i sveta háju;
že spolietla, vraj, hviezda Kriváňa,
že Gemera stlel Orión,
že zo Slovenstva neba ráňa
hviezdu za hviezdou modla „Maďarón“; —
a bude, vraj, tma na božom pravdy nebi,
a hriech na zemi, vraj, že slobodný bude,
v posmech že padne, čo Slovač tá velebí,
a posmievač — že víťaznú si zahudie! —
Ó, nezmyselní, rajského plemä hada,
odrodilci vy, jazykom dvojačistí!
Hneď vravíte, že tam, tu hviezda
padá
,
a zas vravíte, že tam, tu hviezda
sa čistí
!
Synovia noci! rozhlaďteže sa v živle svojom,
svieti vám padajúca lúč,
v jednom len možno nájsť, nie v obojom,
nebeskej pravdy zlatý kľúč:
No, k výšinám vy zdvihnite hlavy,
v bahnách zeme hviezdy hynú:
Na výsostiach
zostanú
lúče slávy,
nájdete na zemi len tmavú
huspeninu
!
Tak duch váš, a tak náš duch vraví
o jednom i druhom županu od Rimavy. —
Nuže, strhnite len svetlo z jasnej výšiny, —
Prometeovci vy — do svojej, do pekelnej tmy! —
Zakúsite to, nač vám nešli sliny,
lepšie poznáte nás, vás lepšie poznáme my!
Rozkošno sokoliemu oku jastriť v pruhy nebies oka,
a slávno nám ohňom krstiť sa:
ale čím hlbšie ryje do tmava, do hlboka,
tým bezpečnejšia, šťastnejšia je krtica —
November,
„Nem ember“:
V jesenných hustých hmlách húšťavou líška šteká,
v jesenných dlhých tmách zver nepozná človeka!
Dlhá to noc! duša moja, pýtaj, pýtaj:
Svitaj, Bože, svitaj!
Ha! už tuhnú bahná, — už mĺkne žiab kŕkanie, —
krahne nezbedná mucha, — mizne slepec komár, —
na klzkej hladine pyšný trasie sa somár,
keď sťa blesk lietajú ľadom severné sane! —
V jedenástom už skice znamení,
jedenásta už odbila;
Syn človeka, syn slávy sa žení
a nevesta už ku svadbe sa zavila:
Hej! hláste, strážni, zažnite lampy, panny!
Valom valia sa v zástupoch svatov milióny,
zvoňte, adventu svätosvadobné zvony,
dvíhajte sa, Jeruzalema brány!
Hosanna! — hoc v údolí Golgoty —
palmami pokoja cesta naša vystlaná;
za život náš, naše životy! —
Noc tu a zima tu: no, tu i spása naša,
tu Advent náš! — volanie sa roznáša
Sionom slavianskym: Hosanna, Hosanna!
[
8
]
Prvý raz uverejnená v Sokole IV. 1865, č. 23, 438.
V rukopise (1 list rozmerov 34 × 21 cm) bol pôvodný názov Novembrové
                              dumy. Slohy sú číslované po 5. Odchýlky medzi naším textom a textom
                              rukopisným sú tieto: v. 1: neba — nebe; v. 13: rajského plemä —
                              prvnieho plemä; v. 14: jazykom — telom a dušou; v. 17: rozhľaďteže sa
                              v živle — rozhliadnite sa v živlu; v. 23: Na výsostiach — Na
                              výsosťach; v. 27: Nuže — No-že; v. 28: Prometeovci vy — Vy milovníci
                              mrákot; v. 30: lepšie — lepšej v. 31: sokoliemu — sokolému; v. 33:
                              hlbšie — hlbšej; v. 37 — 38: v jesenných — v jasenných; v. 41: Ha! už
                              tuhnú bahná, už mĺkne žiab kŕkanie — Ha! jak tuhnú bahná, jak mĺkne
                              žiab kŕkanie; v. 45, 48: už — juž; v. 50: svatov — svatôv; v: 51:
                              svätosvadobné — svatosvätobné; v. 53: hoc — bárs.

--- KAPITOLA 9 ---

Roky a veky
[
9
]
I
Strieka lúčami zornica usmievavá,
rozsýpa blesky ohnivé oko neba,
krútia a klátia sa všesvetom tmavé pruhy: —
I dýchne v tvár zeme večera doba tmavá,
tône kryjú sa, blednú menisté dúhy,
a — čo videl zrak, nevidí vôkol seba. —
Zrnko za zrnôčkom sýpa sa piesok biely,
tichučkým šumom prázdni sa lievik sklený,
vyšumelo, vypršalo:
Hor na dol a dol na hor sa mení,
zrnôčka pršia, šumia, jak pršali, šumeli —
a — deje sa, čo sa dialo. —
Ticho v chyži, — zo steny čosi ťuká,
„ťuk-ťuk“ to klepe a klepe dňom i nocou,
skacká nevidmo dvanástkou kráža ruka
a zazvoní chvíľa po chvíli,
a bijú synom mlatky, tak ako bili
v hluché už uši milých, starých otcov.
II
Strieka lúčami zornica usmievavá, —
nad temenom visí ohnivé oko neba, —
hasnúcu zoru žehná zvon pokoja:
Roľník líha, zbojník vstáva —
tu polnoci tichá veleba, —
svitá! — hor sa, duša moja!
Slnko vzchodí i zachodí,
deň noc a zas noc deň vodí.
A šesť vrhov je, čo mrká a svitá,
a šesť ráz človek i líha i vstáva,
a šesťkrát v pasoch je práca s pokojom:
Vítaj mi, nedeľa, svätosťou ovitá!
Sláva Hospodinu, sláva! —
A zas všetko v zvyku svojom,
každý rosí čelo znojom
a mier válči s nepokojom.
Rastú rohy strieborné a padajú strieborné rohy
jasnosivému tomu srncovi,
ktorého vídať nocou pásť po hviezdnatých horách,
pomedzi kosy a vozy oblohy, —
vídať, keď perie kožuch svoj vždy nový,
a kúpe, potápa sa v rosnatých zorách:
Zaobkolesil ho Pán vševekov na tuho,
lež psi a strelci časov nikdy nedostihnú ho.
III
Už pučia háje, spievajú luhy,
krídelci trepocú škrváne,
vŕzgajú — pískajú vypočinuté pluhy,
fujarou hlásia sa zelené stráne,
kalíšky kvetov plné sú chladnej rosy,
skáču z pece deti na priedom, na prietosy.
Už zreje poľom chlieb, kujú sa kosy,
ženci žalmy svoje zanôtili,
sladký pyšťok roja na spodok úľa nosí,
lastovky mlaď svoju odvodili,
a v teplú noc po hájoch našej Tatry
vídať mladú chasu v žiare vajanskej vatry.
Už stlaje list žltý korene lipy,
na plešivé hory hmly sadajú,
penou kvetu jabloň už nekypí,
červené jabĺčka sa gúľajú,
naježené stojí obraté pole,
z prešov cedí sa v kaď prúd sladký dobrej vôle.
Už krahnú potoky v studenú kôru,
jedinou farbou zem odela sa,
ihlovatým srieňom blýskavú horu
pálčivostudený fujak otriasa,
kozúbok načúva dedsko-detské povesti,
fašiang bujný vedie s sebou pôstu neresti.
A zas, čo videl zrak, nevidí vôkol seba,
a deje sa, čo sa dialo:
V kráži divov sedí večnolačná potreba,
v nesmiernych pokladoch prevzdychuje si: „Málo!“
IV
A bije čosi v ľavé rebrá človeka,
prúdi sa údami karmažín teplý, tekutý,
časom klope len a časom tlčie, búcha:
Ach, — ticho — hlucho v kostiach boku bez ducha! —
Hoj, — ľúbosť, sila žilou mladou sa rúti! —
Zo žitia v žitie mok boží ten preteká.
Rýpu lemeše brázdy v tvár zem-matera,
ryjú v čelo dumné, pruh za pruhom vidiny,
modlitbou kadí rozkošnou svätá viera,
požiarom krvavým v step menia sa dediny,
dunie fukot pary cez moria, cez jazerá —
a žehná i kľaje všetkým Boh trojjediný.
Anjel holubí preletuje ponad domy, ponad hlavy,
striasajúc z krídel biely dar veselia a slávy,
calujúc z pyšťokov nemluvniat prsnú vlahu,
kvapkajúc v hruď kajúcich milostive krv drahú;
nebeským, večným mierom ovieva smutné čelá,
milovaním svätým zbožné duše zahrieva,
ukladá v spánok bojom ustalé telá
a nad milými hrobmi žalmy vzkriesenia spieva.
Ale mačím krokom satan čierny obchodí,
tam skalu, tam sieť, tam kus gebule hodí,
núka kráľovstvá, zlato a veľké mená,
až piští v pazúroch duša mu zatratená;
zunie za ním krik rodičky boľastný,
i pacholiat hriešnych ostré by strela vresky,
i neviest padlých kliatba a plač úžasný,
i vzdych raba, čo zvodom hadej ženy
je chlieb, v mozoľoch horkým potom zvlažený: —
Zmiluj sa, Kriste nebeský! —
V
Rok výrok je, hodina kôstka hodená. —
Skalka za skalkou mrvia sa hrdé hrady,
v sutinách prplia sa dlhé pánov mená;
spomnie, zapomnie svet blysky a parády,
nad Herkulovom zrastú praveké stromy,
pašou pokryjú sa Pompejove domy,
Téby a Memfy, — kto tam? vlci a hady.
Vojská hrnú sa a tlačia sa národy
a tisnú sa vopred nesmierne ľudstva davy,
pokolenia, sťa prudké, zrutné brody
valia sa niekam; — šumné panien postavy
na krídlach krásy do diaľky zaletujú,
strmo stúpajú žilnaté muža nohy,
parobci veselo diaľ a diaľ poskakujú,
podlomným kolenom vlečie sa kmeť úbohý:
Hej! kam? pocestní! — kam to? hmly a bubliny!?
Kam? hostia! kvety! meteory a stíny!?
Kam? zrkadlové podoby!? —
Tam, — kde popol, prach a hroby! —
No, dedovia, vnuci moji —
dobrá noc! — spite v pokoji!
VI
Dlhá noc, —
slnce nevstáva, —
strašno-ticho všade, —
nečuť vetierka na tvári. —
Zemou zatriasa divná kási moc, —
vzduchom spareným sirková vôňa pláva —
dunie, — búri, — hrmí, — práska na hviezdnom hrade, —
a strašne blysne sa tri ráz, — a obzor sa rozžiari, —
a brániská nebies diamantové dokorán sa rozzavia, —
boje cherubov, archanjelov povetrím kol sa plavia, —
stred nich Baránok v oblaku slávomoci,
surmujú trúby prez prívaly ohnivé, —
patriarchovia, svedkovia, proroci
a svätí strážni Siona
pred trón zovú mŕtve, živé;
zunie hrom večnosti zvona
nad bohatým, nad mizerným;
hroby zívajú,
mŕtvi vstávajú, —
tu ja, tu ja, tu ja! —
Súd sa koná:
„Peklo zradcom, nebo verným!“
Hallelujah!
[
9
]
Báseň prvý raz uverejnená v Národnom kalendári II. Matice slovenskej
                              na rok 1867, Banská Bystrica, 1866, 427 — 430.
Údaje o básni dozvedáme sa z rukopisu (4 listy rozmerov 34 × 21 cm
                              verše sú číslované po 5). Na predposlednej strane je autorov podpis a
                              dátum: „v Máji 1866“ a na poslednej strane je táto poznámka: „pre
                              Kalendár matičný na r. 1867“.
Odchýlky medzi nami uverejneným textom a textom rukopisným sú tieto:
                              v. 3: krútia a klátia sa — krúťa a kláťa sa; v. 5: blednú — bľadnú; v.
                              18: otcov — otcôv; v. 20 nad temenom — nad temänom; v. 39: perie —
                              pere; v. 40: a kúpe, potápa sa — a kúpä, potápä sa; v. 47: kvetov —
                              kvetôv; v. 49: Už zreje — Juž zraje; v. 51: na spodku úľa — na spodku
                              úlu; v. 67: vôkol seba — vôkol sebä; v. 69: divov — divôv; v. 74: v
                              kostiach — v kosťach; v. 79: kadí — kädí; v. 81: cez moria — cez morá;
                              v. 82: Boh — Bôh; v. 85: z pyšťokov — z pyšťokôv; v. 90: vzkriesenia —
                              vzkriešenia; v. 94: zatratená — zatracená; v. 96: pacholiat —
                              paholiat; v. 99: je chlieb, v mozoľoch — jie chlieb, v mozoliach; v.
                              106: Pompejove domy — Pompejova domy; v. 109: tisnú sa — tisknú sa; v.
                              111: niekam — nekam; v. 116: hmly — mhly; v. 129: strašne — strašno;
                              v. 135: svätí — svatí; v. 143: zradcom — zradcôm.

--- KAPITOLA 10 ---

Pieseň o Samsonovi
[
10
]
I. Aká to otázka?
„Videl som ženu v Tamnata,
Filištínskych dcéru,
krajšiu nad všetky dievčatá,
k tej poďme na veru!“
Tak rečie Zarahan-Dánovec otcovi,
a zaraz k vohľadom všetko sa hotoví. —
Blízo Tamnata vínne pahory
trasú sa strachom a žltnú,
čujúc tlamu rvať pahltnú
veľmačky potvory:
Ale obor Judských detí
smelo ide jej v ústrety,
za hrivu ju lapí
a v poly rozdrapí. —
Sladký roj,
to úľ tvoj!
Včela duté boky leva
voskom a medom vylieva. —
Tridsať, viac — svatov v Tamnata
pije vôkol mladozaťa, —
koľko očí, toľko zrady,
a zať mladý
po nich hľadí,
rieknuc, tu máte otázku:
„Vyšiel pokrm zo žravého,
vyšla sladkosť zo silného.“
Čo je to? — stojím v záväzku:
Uhádnite, — ja vám skoro
dám oblekov tridsatoro;
akže v tom sa nevyznáte,
práve toľko vy mne dáte!
Hlavy si lámali, —
nechápali, —
hnevno na mladuchu zarevali:
Nevesta! či zvaním to si chcela,
by zdriapal Samson nám rúcha z tela?
Neriekneš-li ty nám, čo je to v tom,
poľahneš požiarom, ty i tvoj dom!
Sedem dní nevesta nariekala,
až v slzách mužova zmäkla skala.
Na mraku svatovia vystúpili,
otázku otázkou odvetili:
„Čo je nad ľva silnejšieho
a čo je nad med sladšieho?“
Vyrútil sa ženích na Askalona
a šmaril stávku do falošných lona
a nalapal tristo líšok s ohnivými chvosty
a pustil ich v zlaté polia bezočivých hostí.
Videli ste krásnu pannu na zlatom Východe,
jak sa slávne uzierava v svetošírej vode:
Počuli ste kliatbu obra z poľa severného,
kedy bude, tedy bude, že tá bude jeho.
Videli sme hrady cárov na zlatom Východe,
jak slávne sa uzerajú vo Vospora brode:
počuli sme cára v zbroji pýtať sa o radu,
ktorá brána, ktorá cesta vedie k Carihradu.
Obadáte to revanie na pustách Ázie?
To tam archanjel neveru mečom ohňa bije:
hromy na hromy padajú a rany na rany,
zem striasla sa: — leží Tatár so zemou zmiešaný.
Kde divokosť bola, kde lesť, smrť a porušenie,
tam je láska, tam je viera, život a vzkriesenie,
miesto znaku tmavej noci svieti sa kríž milý,
zo žravosti živnosť vyšla a sladkosť zo sily. —
„Čo to? jak to?“ — obracia sa národ ku národu:
Vy, sami — nerozlúštite otázky Východu! —
Hrozte, strašte, filistri vy! — k odrodilej zrade
choďte a tá vyklebetí vám z konopí kade.
Potom nedáte silnému, čo dať ste povinní,
vezmete, čo nepatrí vám po práve dejiny:
Ale v svetle pomsty zviete, aká tomu beda,
kto berie, čo nenie jeho a čo čie je, nedá!
II. Na slobode
Šumí šepot ulicami Gáze:
„Už ho máme!
Mesta nášho hrádze
zurval tento nevyláme.
Zareťazte brány,
v bránach stráže nech rozbijú stany —
Noc ustala,
sila našich drieme:
Až by sa len zora zligotala,
opachu tú zabijeme.“ —
Noc čuší,
nebo mrholí,
len pár zaľúbených duší
miesto driemot bdenie volí.
Všetko mraky ukojili,
mimo krásy, mimo sily.
Polnoc kikiríka,
krásy väzby sila porozmyká;
zruta detský hrdý
domov kráča.
Ulice sa mu nepáčia,
každý dom mu pascou smrdí. —
Smrť a rany!
Zatvorené brány. —
Stráže sa usmiali,
Samson sa usmieva:
Vráta praskli, čapy zaškrípali,
stráže strachom ledvaže dýchali. —
Voľní Gázania,
vstaňte zo spania,
čo bráni vám vyjsť do poľa,
kam len vaša vôľa?
Vystúpte na hory,
Naproti Hebronu,
tam vaše závory
ležia v blíze nebies trónu:
A vy — keď ste zdraví vstali —
ich ostríhať by ste mali.
Rozumejte, vy, čo silu hatiť by ste chceli:
Súdom božím rovná zem sú strmé Dardanely.
Na vysokom na Kaukaze vidno ležať bránu,
druhá poľahla na chrbát hrdému Balkánu.
Spalo Slavianstvo. Kol neho rotili sa zrady,
striehli všade, kade išlo k sláve na vohľady:
No zbudil sa rod obrovský, vstal z prírody lona,
keď raz polnoc uderila hromom o bok zvona.
Mieru znojom, boja krvou, — ako chcete — kropí
Ázie roviny, ako pahory Európy,
a ponad suché skaliny, ponad morské vody
orličím vynáša letom prápory slobody.
Á kde akú pravdu pätia železné dejiny,
kde aký meravý zákon háji otcov viny, —
am zaprie mohutným plecom a — pekelné brány
nesie hor, tam, kde spasili svet Kristove rany.
Filisterstvo, fígle, podvod, klam a márne sľuby,
krivdu, násilie, bezbožnosť a zisk samoľúby,
skrýšu celú, v ktorej ľstivý diplomat brloží,
vyláme na svetlo onen Nazarejský boží.
Von a dnu slobodno bude slobodnými mesty,
nový Samson voľno pôjde od svojej nevesty,
tá pravda prelomí iste — bojom, či bez boja:
Spravodlivosť! spravodlivosť! — zámky nič nestoja!
III. V službe
Dalila viazala Samsona
siedmimi húžvami surovými.
Poviazala, zavolala
hlasom, raňajšieho zvona:
Filištínski na teba, Samsone!
Trhlo svalmi obrovskými, —
z húžiev vetchá niť sa stala,
silný drieme v krásnom lone.
Dalila viazala Samsona,
siedmimi povrazmi ľanovými, —
poviazala, zavolala
hlasom poplašného zvona:
Filištínski na teba, Samsone!
Trhlo kosťmi obrovskými, —
z povrazov sa nitka stala, —
mocný spí si v zradnom lone.
Dalila viazala Samsona
o vratidlo kečkami siedmimi, —
priviazala, zavolala
hlasom búrlivého zvona:
Filištinski na teba, Samsone! —
Trhlo väzmi obrovskými,—
osnova sa roztrhala, —
obor chrápe v slabom lone.
Dalila viazala Samsona
ramenama dvoma holubíma, —
obviazala, zavolala
hlasom večerného zvona:
Filištínski na teba, Samsone! —
Ošniapaný slabúch zdýma,
kopa vrahov pricválala, —
v očiach raba čierne tône,
detinské údy v reťazoch
a mlynské jarmo na väzoch:
Neprijme dievčina plešivca do lona,
Dalila strkala Samsona. —
Štica otrokova sa zotavila,
zotavila sa s ňou obrovská sila. —
Na paláci na skvelom
hodujú kniežatá,
a luza šiaľom rozžatá
oblieha palác v jasote veselom;
na pavlačiach, na ústreší
pohanská radosť peleší:
Doveďte Samsona,
nech kratochvíľ koná, —
strčte ho tam, pod tie sklepy,
nech ihrá nám, medveď slepý.
Pod palác pod krkolomný
medzi hlavné dve kolomny,
kde divadla opona,
vedie chlapča Samsona.
Svet mu temný, — maká vôkol seba,
žiaľ ho morí, oprieť sa mu treba:
I domaká dve kolomny,
na nichž palác krkolomný,
Ťažko zastenal,
odstrel očí krvavé jamy,
pravou pravý, ľavou ľavý
objal stĺp hrdej výšavy;
v tvári jed sa rozzelenal,
jed rozvalil sa žilami,
vryli sa do skaly hnáty:
Kliešte obra sa zavreli,
stĺp na stĺp sa zvráti,
prasklo sťaby z dela, —
stavbou hrôza zahrmela,
strmhlav, bokom,
chrbtom, skokom
dol sa valí
ryk zúfalý, —
kosti, skaly,
krv škaredá sa miešali: —
Leda chvíľa,
stíchlo beda —
na hŕbe budova:
To mohyla
Samsonova.
Viazali národ veliký väzbami, čatami,
láska kríža — tak naoko — viala zástavami:
Na mocného moc pochabá sto ráz sa valila,
vlasť, či zákon, či jednota — bola ich Dalila:
Nestálo nič: Slavian-človek mal čin proti činu
a roztrhal väzby jejich, sťaby pavučinu;
pribili o politiky val hlavu obrovu, —
val vytrhol a s valom i štátnikov osnovu.
Víťaz nešťastný! — do seba a do cudzej ženy
a do slávy sveta toho slepo zaľúbený,
čo skrýval Boh vrahom jeho od dávnych století, —
kde skrytá je vláda jeho, — sám on vyklebetí.
Strihá zrada v lone bludu hlavu ukojenú,
berie pieseň, príslovie, zvyk, ihru i halenu, —
tak strihajú ovcu, raba i podlú osobu: —
Veta po sile, kto svojskú utratil podobu! —
Ha há! potvora bez okrás, bez mena, znamenia!
vylúpiť jej oči: — to reč, knihy a umenia! —
Dokopať ju a vystrčiť za korisť posmechu
a podrobiť v službu hanby niktoša, neplechu! —
Ho hó, filistri! korene vlasov tam ostali, —
rastú kečky, — sila nová rozohrieva svaly:
Služba Slavianstva toľko je, ako smrť Slavianov:
A posledná služba? — To je — smrť jeho tyranov.
[
10
]
Prvý raz uverejnená v Sokole V. 1866 č. 11, 405 — 408.
Báseň vznikla na Paulinyho popud. V nedatovanom liste (Sládkovič naň
                              reagoval 1. novembra 1866) žiadal Viliam Pauliny-Tóth Sládkoviča, aby
                              mu do časopisu poslal príspevok: „Nevyhodz ma z domu, prosím Ťa, zas
                              idem k Tebe ako k šustrovi ,ein paar Stiefeln aufriemen‘. Však už
                              vieš, čo je vo veci. Veru je to len satira na poéziu, čo ja robím a od
                              Teba žiadam, no ale viem, že si dobrý človek, aspoň sa pre neskromnú
                              prosbu moju nenahneváš. Známy Ti zo Sokola Kysučan mi jeden utešený
                              drevorez z Parízu poslal. Predstavuje výjav zo Starého zákona, ako
                              ostrihaný Samson rúca palác, chopiac jeho stĺpy (ad vocem „ostrihaný“
                              ti spomniem, že tých 22 Myjavcov, mojich
najvernejších
prívržencov pri voľbách,
                              upovedomelých národovcov, sedliakov, skrz volebné pohyby — povedali na
                              nich, že búrili — ako to aj z Zukunftu vieš, do Nitry odšikovali, na 3
                              — 5 mesiacov odsúdili, a tiež škandalózne
ostrihali
; iste šípia v pohyboch národa
                              nášho dákeho Samsona).
Či by sa nemohlo stať porovnanie v básni nasledujúce: Časoduch —
                              Samson; palác — otroctvo národov; Delila — reakcia; vlasy — cit
                              národnosti, povedomie národnie. Časoduch požaduje národniu svobodu;
                              vladári spierajú sa tomu, najímajú Delily, ale rúti sa už Samson do
                              ich palácov, ktoré jeden za druhým porúca, vzdor svojím ostrihaným, no
                              nie vytrhnutým vlasom. — Sapienti pauca. Ale bych Ťa veľmi prosil,
                              kebys mi odpovedal, či môžem mať nádej, či nie.“
Sládkovič Pieseň o Samsonovi hneď aj vytvoril a poslal Paulinymu. Ako
                              vidieť z básne, Paulinyho námet síce použil, no nebol ním zvlášť
                              ovplyvnený. V básni mu išlo predovšetkým o zvýraznenie protikladu
                              otroctvo — sloboda. Pauliny bol básňou nadšený, čo vidieť z jeho slov
                              vďaky v liste z 18. novembra 1866: „Srdečne Ti ďakujem za peknú báseň.
                              Denique už si Ty len chlap, a fantázia Tvoja ozajst. tvorivá, bohatá,
                              utešená. Bôh Ťa živ!“ A dopisuje: „Báseň už až v decembrovom čísle
                              vynde, bo novembrového čísla prvé dva hárky sú už vy tlačené… Nemáš tú
                              báseň, in maculatura aspoň, doma? V tomto odpise je dakoľko
zmysel matúcich
errorov.“ Nevedno na aké
                              „zmysel matúce errory“ narážal Pauliny, lebo Sládkovič iný rukopis
                              neposlal. — Báseň totiž vyšla už v 11. (novembrovom) čísle — a medzi
                              textom, uverejneným v Sokole, a medzi textom rukopisným niet väčších
                              odchýlok.
„Pieseň o Samsonovi“ chcel ešte raz odtlačiť Andrej Sytniansky v
                              almanachu Tábor. V liste z 21. októbra 1869 žiada od Sládkoviča
                              povolenie, aby ju mohol uverejniť. Hoci Sládkovič nemal „nič proti
                              tomu“ (ako sa vyslovuje v liste z 2. novembra 1869), báseň v Tábore
                              nevyšla. Zdá sa, že Sytniansky predsa len dal prednosť prácam dovtedy
                              nepublikovaným pred prácami už publikovanými.
V zachovanom rukopise (5 listov rozmerov 34 × 21 cm) je dátum vzniku
                              básne: „v Októbri 1866“. Verše sú číslované po 5. Medzi tu uverejneným
                              textom a textom rukopisným sú tieto odchýlky:
I. Aká to otázka:
v. 18: medom — mädom; v. 44:
                              med — mäd; v. 47: tristo — trista; v. 54: uzerajú — uzierajú; v. 66:
                              otázky — otázku; v. 68: kade — käde;
II. Na slobode:
v. 84: nebo — nebe; v. 93:
                              nepáčia — nepáča; v. 103: vyjsť — vyjť; v. 110: ich ostríhať — jích
                              ostriehať; v. 11: hatiť — hätit; v. 116: kade — käde; v. 125: zaprie —
                              zapre; v. 126: nesie — nese; v. 128: bezbožnosť — bezbožnost; v. 132:
                              voľno pôjde — volno pojde.
III. V službe:
v. 141: vetchá — votchá; v. 147:
                              na teba — na tebä; v. 152: kečkami — käčkami; v. 155: na teba — na
                              tebä; v. 162: večerného — večernieho; v. 163: na teba — na tebä; v.
                              166: v očiach — v očach; v. 184: hlavné — hlavnie; v. 187: seba —
                              sebä; v. 188: oprieť — opreť; v. 222: do seba — do sebä; v. 224: Boh
                              vrahom — Bôh vrahôm; v. 225: vyklebetí — vyklevetí; v. 227: berie —
                              bere; v. 235: kečky — käčky; v. 237: posledná — poslednia.