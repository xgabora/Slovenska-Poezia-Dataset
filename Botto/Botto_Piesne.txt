--- KAPITOLA 1 ---

1. Letí voda do Dunaja
[
1
]
[
2
]
Letí voda do Dunaja —
do šíreho Dunaj kraja:
Dunaj, Dunaj, neletiže,
mladosť moja, nezmizniže.
Čos’ sa horcom vychovala,
slzamis’ sa napájala, —
chovať ťa ja budem mannou,
pojiť rosou ligotavou.
Dunaj letí dolinami,
moja mladosť vlnôčkami:
oj, voda tá sa nevráti,
a moja sa mladosť stratí!
Rybár, rybár, chystaj lode!
Zlatý vtáčik môj na vode!
Leťže vodou, tou zmútenou
za mladosťou utratenou!
Letí loďka po hladine —
moja mladosť po hlbine:
tam sa v hĺbke tmavej tratí,
ej, tej rybár nezachváti!
Kačky, kačky vy divoké,
vy divoké, bystrooké!
Vytiahnite kvietok zlatý,
čo sa v hĺbke tmavej tratí!
Kačičky sa zamorili —
moju mladosť neschytili;
neschytili, spodkom pláva,
Dunaj sa s ňou poihráva.
Rybky bystré, pozlátené,
chytajte mi potešenie;
chytajte ho, tam sa vinie
po tej tmavej hlbočine!
Čakám chvíľku — dve hodiny,
lež tie nejdú z hlbočiny;
len jedinká začľapkala,
mne smutnému povedala,
povedala, zašeptala,
v horkom žiali zaplakala:
„Voda ušla, druhá letí —
tvoja mladosť nepriletí.“
Keď novinku hovorila,
tichý Dunaj zamútila,
zamútila sťa prívalom —
moje srdce horkým žiaľom.
[
1
]
Poznámka Zlatého fondu: Báseň sa v Súbornom diele nachádza v časti Poézia mladosti / K
          mladosti.
[
2
]
Poznáme len zo Slovenských pohľadov XXX (1910), str. 441, kde ich uverejnil Jozef
          Škultéty pod názvom Piesne. Od Jána Bottu. Škultétyho poznámka pod čiarou: „Z prác
          študentských, vpísaných r. 1847 do Zápisov Ústavu československého v Levoči. Rukopis je
          Bottov vlastnoručný.“ Škultéty neudáva, kde boli vtedy tieto zápisy — doteraz sa nenašli.
          Náš text je odtlačený presne z Pohľadov — teda Škultétyho eventuálna úprava.

--- KAPITOLA 2 ---

2. Hora, hora, háj zelený!
Hora, hora, háj zelený!
V očkách sa mi tmavých mení;
mení sa mi, hlávka páli,
hlávka páli v krutom žiali.
Zastaňže ma od slniečka,
nech nepáli moje líčka;
nech nepáli, nech nehreje,
nado mnou sa nech nesmeje!
Zastala ma hora tmavá;
lež mi hlávka len boľavá,
len boľavá, len ma páli:
ochlaďte ju, čierne skaly!
Zaduj, vetrík, ty tichučky,
zaduj, zaduj poľahučky,
ochlaď ohne rozpálené,
vyduj žiale rozzlobené.
Vetrík zadul spoza skaly,
moje žiale len ostali.
Žiale hučia ako vody —
biedny šuhaj bez slobody.