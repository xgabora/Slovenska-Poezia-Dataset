--- KAPITOLA 1 ---

I. Piesne
Obsah
To more…
Je láska…
Tie bojazlivé tvoje oči…
Fujaru ja lacnú mám…
Natiahli na prštek…
Hviezdy pozerajú…
A ten prst môj…
Padol kameň…
Nespievajte…
Maľovaná zora…
To more…
[
1
]
To more z nitiek vláskov plavé
mne v jednu mení myslí moc.
Pre oči tvoje popolavé
nerozoznávam od dňa noc.
Pre ústa tvoje, hovor tichý
ja zabudol som hovoriť,
pre potajomné tvoje vzdychy
lžou musím svoju dušu kryť:
že nemriem jednou dumou vrúcou,
že od dňa noci rozpoznám;
ak uverím ťa milujúcou,
neveriac v márnosť, faloš, klam,
a duša sa ti rozosmeje —
bolo by krušno bez nádeje.
Je láska…
[
2
]
Je láska ako vetra šum,
tou chladnou dušou teplom zvanie,
vylietne z hniezda hajno dúm,
v nich slza slasti lícom skanie.

Lež ako chytiť vetra van,
ach, ako letieť s ním do diali?
On odšumí a prázdnu dlaň
prikladáme na tvár vo žiali.

A žiaľ za ním je vlny žbln,
hľa, vidno ju a ďalej plynie
a za ňou celá čiara vĺn
sa tvorí, celá čiara hynie.

Ach, ako prikázať jej: stoj!?
Nech na vlnu sa vlna zbiera.
Ó, zlatovlasý anjel môj,
už v žití všetko odumiera!
Tie bojazlivé tvoje oči…
[
3
]
Tie bojazlivé tvoje oči
zrak zachytil dávno môj
a s tvojím letí a sa točí.
Ó, neodvracaj pohľad svoj!

Rtov tvojich detských tichej piesni
do duše prekliesnil sa báj
a spieva s ňou o láske tiesni.
Ó, decko drahé, nezmĺkaj!

Tie tvoje nežné držiac ruky,
mne tiahne mysľou dávny sen.
Ó, dopraj mrvy z jeho muky
a z jeho šťastia chvíľky len!
Fujaru ja lacnú mám…
[
4
]
Fujaru ja lacnú mám,
do nej srdca piesne dujem,
o dievčati ďalekom
fujarujem, fujarujem.

Povznášali žltú raž,
steblá citov v snopky snujem,
o tých vlasoch ďalekých
fujarujem, fujarujem.

Zora nebo sfarbila,
kedyže ja namaľujem
líca, čo sú ďaleko
a o ktorých fujarujem?

Podvečerný zvoní zvon,
vraví, — a ja nepočujem
ústa, čo sú ďaleko
a o ktorých fujarujem?

Nebo hviezdy zblyšťalo,
predsa hviezdy vyhľadujem,
o tých očiach ďalekých
fujarujem, fujarujem.

Padla rosa na trávu,
tvár si slzou oplakujem,
o tých rukách ďalekých
fujarujem, fujarujem.

Kedy miesto fujary
tvoje líca pocelujem,
v náruč vezmem pieseň, čo
fujarujem, fujarujem?
Natiahli na prštek…
[
5
]
Natiahli na prštek tenučkú obrúčku,
obkrútili prštek, zaputnali rúčku;
zaputnali rúčku, srdce zaviazali,
moje potešenie do klietky mi dali.
Do klietky mi dali piera trblietanie,
očiek ligotanie, piesne štebotanie.
Ústa sladké cudzím bozkom spečatili,
chodník zakázali, vrátka zatvorili;
aby sa už viacej nikdy nezviazalo,
čo bolo zviazané, čo sa rado malo:
aby ma už viacej nikdy neobjala
najkrajšia obrúčka — rúčka tvoja malá.
Hviezdy pozerajú…
[
6
]
Hviezdy pozerajú,
sťaby milovali.
Keby takto tvoje oči
na mňa pozerali!

Pred samými dvermi
vtáci švitorili.
Keby takto ústa tvoje
ko mne hovorili!

Sivá holubička
zrnce zobe z dlane.
Kebys’ ty tak ko mne zlietlo,
vtáča maľované!

Lícom by ťa hladkal,
ústami napájal,
dychom zohrial, bozkom kŕmil,
srdce láskou spájal:

aby tvoje oči
na mňa pozerali,
aby tvoje sladké ústa
ko mne vravievali.

Aby tvoje srdce,
tvoje srdce malô,
že je pri mne najteplejšie,
môjmu šepotalo.
A ten prst môj…
[
7
]
A ten prst môj malý prstienoček tisne,
sto ráz ho ja skrútim, sto ráz sa on blysne,
sto ráz začervenie červený kamienok,
sto ráz si pomyslím, že to tvoj prstienok.
Sto ráz by ho stiahol, sto ráz by ho vrátil
a natiahol na prst, ktorý predtým zlátil,
keby som ho zasa sto ráz mohol snímať,
na teba sa dívať, tvoju rúčku trímať!
Padol kameň…
[
8
]
Padol kameň, padol,
žblnkol potok čistý,
fúkol vietor, fúkol vietor,
zakývali listy.

Zapískal som nôtu,
spísklo vtáča v hore,
zavolal som do hôr čiernych,
ozvalo sa v hore.

A ten potok žblnká,
a ten list sa kýva,
a to vtáča píska v hore,
hora sa ozýva.

Ozvala sa hora,
ozvala sa skala,
len tá moja najmilejšia,
tá sa neozvala.
Nespievajte…
[
9
]
Nespievajte moju pieseň,
nie je viacej pre mňa sladká,
už tie tóny nevýskajú,
z každučkého slza kvapká.

Nehrajte mi moju pieseň,
nohy viacej neposkáču,
už tie husle nezapletú,
už tie husle horko plačú.

Neštrngajte pri tej piesni,
aby ste ma podnapili,
cvengne pohár a mne zdá sa,
že na pohreb zazvonili.

Netancujte pri tej piesni,
nevolajte, darmo zvete,
mne sa zdá, že pri organe
v cintoríne tancujete.

Nezdŕžajte, domov pusťte,
široká je moja tieseň,
už len doma v rozpomienkach
nájdem svoju starú pieseň.
Maľovaná zora…
[
10
]
Maľovaná zora na náš hájik sadá,
na naše záhumnie jasná hviezda padá,
z nášho potôčika upíja si dúha,
kamže ma to vedie,
kamže ma to vedie
moja márna túha?

Belavý obláček cez to nebo brodí,
pod našimi okny biele dievča chodí,
belavé má vlasy, belavé má líca,
belavý má driečik, 
belavé má sukne —
ako holubica.

Ani sa nepozrie, čo by pozeralo,
ani neusmeje, čože by sa smialo,
ani neprerečie, čo by hovorilo,
ani nezastaví,
načo by sa ono,
načo zastavilo?

Na tom nízkom kopci blyští okien mnoho,
nepozrie, nepozrie, nemá sa na koho,
murované schody k vysokému domu,
brána maľovaná —
čože by sa smialo,
keď sa nemá komu!
[
1
]
Lipt. Mikuláš 4. V. 1902; SP XXII, 1902, 367 s názvom To more pod záhlavím Z
                  básní Janka Jesenského.
[
2
]
V. Bytča 7. I. 1901; SP XXI, 1901, 89 s názvom Pieseň pod záhlavím Z básní
                  Janka Jesenského. — R. v. 2 — 4:
Tou srdca púšťou teplom vanie
prináša hajno sladkých dúm
až slza slasti lícom skanie;
R, SP, V I/1 — 2) v. 9 — 12:
A žiaľ za ním je vody žblun
hľa vidno ju a už rozplynie
a za ňou celá reťaz vĺn
sa tvorí, celá reťaz hynie.
[
3
]
Lipt. Mikuláš 18. II. 1902; SP XXII, 1902, 190 v cykle Verše sentimentálne s
                  názvom Pieseň, s podpisom Ján Jesenský. — Oľga Wrchowská-Fialová spomína (JKS,
                  str. 103), že Jesenský už asi v roku 1891-92 recitoval jej verše „Tie nežné tvoje
                  modré oči zrak zachytili dávno môj…“ Nevedno, či išlo o starší variant básne Tie
                  bojazlivé tvoje oči…, alebo o celkom novú báseň. — R. v. 9:
Tie tvoje drobné držiac ruky.
[
4
]
Pravdepodobne Martin leto 1902; ĽN VI, 5. IX. 1902, č. 37 v cykle Pesničky, bez
                  názvu, s podpisom Ján Jesenský. — Rukopisné znenie je s predrážkou:
Mám fujaru ja lacnú mám
zo srdca do nej piesne dujem.
To dievča moje ďaleko —
a fujarujem, fujarujem

Už povnášali žltú raž
ja steblá citov v snopky snujem
tie žlté vlasy ďaleko —
a fujarujem, fujarujem.

Už zora nebo zfarbila
hoj, kedy že ja namaľujem
tie líca, čo sú ďaleko —
a fujarujem, fujarujem?

Už podvečerný zvoní zvon
ach Bože a ja nepočujem
tie ústa, ktoré ďaleko —
a fujarujem, fujarujem.

Už nebo hviezdy zblišťalo
ja predsa hviezdy vyhľadujem
tie oči, oči ďaleko —
a fujarujem, fujarujem.

Už padla rosa na trávu
tvár svoju slzou oplakujem
tie ruky, ruky ďaleko
a fujarujem, fujarujem.

Hoj kedy miesto fujary
ja tvoje líca pocelujem
do náruč vezmem pesničku
čo fujarujem, fujarujem.
[
5
]
Martin 8. I. 1903; ĽN VII, 16. I. 1903, č. 3 s názvom Pieseňka, s podpisom Ján
                  Jesenský. — V rukopise je báseň v šesťslabičných veršoch:
Natiahli na prštek
tenučkú obrúčku,
obkrútili prštek
zaputnali rúčku… atď.
[
6
]
Martin 22. I. 1903; ĽN VII, 4. II. 1903, č. 11 s názvom Hviezdy pozerajú s
                  podpisom Ján Jesenský. — R. v. 17:
aby tvoje očká.
[
7
]
V. Bytča 16. XII. 1900; ĽN VI, 5. IX. 1902, č. 37 v cykle Pesničky, s podpisom
                  Ján Jesenský. V rukopise venuje ju autor „Slečne F. M. do Duhopoľa“ (Fanka
                  Mičurová) a je v takomto znení:
A ten prst môj malý prstienoček tisne
Storazy ho skrútim, storazy sa blisne.
Storazy sčervenie červený kamienok
storaz si pomyslím, že to váš prstienok.

Storazy ho stiahnem, storaz by ho vrátil
natiahol na prštek, s ktorého sa stratil,
keby bol blízenko aspoň na chvílenku,
keby som uvidel moju krčmárenku!
Druhý variant, ktorý sa tiež zachoval v rukopise, pochádza pravdepodobne z leta
                  1902 a zhoduje sa až na pravopisné odchýlky s textom vo Veršoch 1905. Terajšie
                  znenie je už v II. vydaní Veršov roku 1922.
[
8
]
Martin 7. IX. 1902; ĽN VI, 17. X. 1902, č. 43 v cykle Pesničky, s podpisom Ján
                  Jesenský.
[
9
]
Martin 14. X. 1902; ĽN VI, 17. X. 1902, č. 43 v cykle Pesničky, s podpisom Ján
                  Jesenský. — R. v. 13: Netancujte podľa piesne; R. v. 15: mne sa vidí pri organe;
                  R. v. 18 — 20:
veliká je moja tieseň
doma nájdem v rozpomienkach
svoju najveselšiu pieseň.
[
10
]
Pravdepodobne Martin leto 1902; ĽN VI, 5. IX. 1902, č. 37 v cykle Pesničky, s
                  podpisom Ján Jesenský. — R. v. 4 — 5:
kde že ma to vedie
kde že ma to nesie;
Rukopis posledný verš: čo by sa usmialo. V ĽN chýba náš tretí verš,
                  pravdepodobne chyba tlače.

--- KAPITOLA 2 ---

II. Pohľadnice
Obsah
Po zábave
„Uderila jedna…“
Išiel som ja…
Vyznanie
Ty vravela si…
Nepoviem
Romanca
Idyla
Pri rozlúčke
Na pohľadnici
List starého mládenca po bále
Z výletu
Pozdrav
Tie túžby…
Karta
„Jevo už net…“
Nech tedy…
Po zábave
[
11
]
Pre párik mäkkých ženských očí
sa pohár ustavične plní,
a ako víchrom hnané vlny,
tak nepokojne tečú noci.

Čaš cvendží v hudbe divej piesni,
do piesne zuní druhov penie,
akoby cit tej tajnej tiesni
v tom hluku našiel utíšenie.
„Uderila jedna…“
[
12
]
Ta za plot filisterský um!
Na zajtra chleba čierne boje!
Sem perly vína, cveng a šum!
Podkupných husieľ piesní roje!
Mňa srdce bolí, vrchov chlm
zakrýva potešenie moje.

Raz vhúpa ľudské srdce v raj.
Raz v šťastí tlk sa jeho zmýli.
Raz najhorkejšou slzou, vraj,
nad utrateným, chúďa, skvíli
a zakamenie citov báj
vo smiechu, že sme zaľúbili.

Zavzdychni, husieľ smutný ston!
Nech lká vo vašich črevách muka,
nech slzou blyští každý tón!
Nech v každej strune srdce puká,
keď poklad duše stratil som;
však prázdnou môže zostať ruka!

Čo tam, že v oknách rána jas!
Ach, túžiť v chvíľach roztúženia,
ach, cítiť, kým je citu čas,
poľúbiť v mžiku poľúbenia,
zaplakať, keď zve srdca hlas,
byť triezvy v čase vytriezvenia!
Išiel som ja…
[
13
]
Išiel som ja nie raz, nie dva
k vám pre spev, čo v duši býva,
ktorý mlčí, keď chce vravieť,
oči klopí, keď sa díva,
aby seba neprezradil,
perlu svoju v klbko zavil,
aby v svojom utajení
celú svoju pieseň zjavil,
pieseň krásnu, utešenú,
pieseň mäkkú, sladkú, čudnú,
pieseň v očiach, ktoré horia,
pieseň v lícach, ktoré rudnú,
pieseň v roztúženom srdci,
čo sa zazrie, nevypovie,
pieseň tichú, najnežnejšiu,
pieseň, čo sa láskou zovie.

Šiel som pre ňu nie raz, nie dva,
vaše oči vždy sa smiali,
vaše ústa zvonným smiechom
celú pieseň zaspievali.

Nie je láska, čo sa smeje.
Vážne býva, čo je z neba.
Láska smiechom rovným, hlasným
nikdy neprezrádza seba.

A tú pieseň najvážnejšiu
som v tom vašom smiechu strácal.
Strácal, strácal. Pomaličky,
pomaly sa domov vracal.
Vyznanie
[
14
]
Nepočuješ? Ľudia vravia,
že ťa ľúbim. Neviem, kedy
pozrel som ja hlbšie troška
v tvoje oči, kvietok bledý?

Nepočuješ? Ľudia vravia,
že i ty mňa ľúbiš verne.
A ja neviem, kedy tkveli
na mne tvoje oči čierne?

Svetu treba hračiek. Nech raz
toto dieťa pravdu vraví:
pobavme sa i my kúštik,
keď sa on tak s nami baví.
Ty vravela si…
[
15
]
Ty vravela si, že ma rada
a líce sa ti zapýrilo.
Ach! Ty si taká krásna, mladá,
že srdce slovám neverilo.

Ty vravíš ešte, že ma rada
a bozky tisneš v moje pery.
Ach! Ty si taká krásna, mladá,
že srdce slovám neuverí.

Ó, nevrav! príď po takom roku,
keď šepne tvoja perna bledá,
že mojim slovám, svetlu v oku
to tvoje srdce viery nedá.
Nepoviem
[
16
]
Vravela si, že čo poviem,
oči moje vysmievajú.
Čo zas oči moje vravia,
to mi ústa podvracajú.

Čo sa v mojej duši skrýva,
oko, perna nevypovie.
A to sa snáď láskou vrelou,
nekonečnou túžbou zovie?

Ty si prvá, čo si moju
dušu správne pochopila.
Ale mlčím. — Kebych vravel,
zas by si mi neverila.
Romanca
[
17
]
Už dve hodiny po polnoci.
Zatíchol hostí bodrý šum.
Len dym po nich tu a parfum…

Sen vkráda sa do dievčích očí.
Ten jasný obraz nežných túh
už zúžil sa na šedý pruh.

A mesiac svieti oblokami
a lúča jeho zlatý jas
zamotal sa v jej hebký vlas.

Čuť šelest: v sade s lístočkami
sa ihrá noci tichý van,
donáša vôňu k poduškám.

Vzdych odznel prosby k bohu vrúci
z jej usmievavých, mäkkých rtov…
Sen cári bielou chyženkou

a kreslí obraz jagajúci,
v ňom samá farba, číry skvost…
— — —
V susednej — nespí vzácny hosť!
Idyla
[
18
]
Zašlo slnce. Večer prišiel,
krásny večer augustový,
teplý ako srdce mladé,
jasný ako mesiac nový!
Vonný ako kvieťa samo,
vábiaci sťa zemská sláva,
sladký ako pobozk lásky,
tichý ako očú vrava,
plný farbou ako ruža,
skvostný ako dámska spinka,
šťastný ako v tento večer
Alfonzo a Serafínka.

Oni, cítiac lásku v srdci,
lásku veľkú, lásku sladkú,
tvár pri tvári, ruka v ruke,
vplávali do letohrádku
čerstvou révou objatého,
ktorá kryje pohľad vrúci,
ktorá vybavuje taje,
ktorá pritúleniu učí.

Ach, sťa vietor keď zafúkne,
kvietok nakloní sa k zemi,
tak sa k prsiam Alfonzovým
sklonil kvietok utešený:

utešená Serafínka
s trasúcim sa očú jasom,
s bielym lícom, s jamkou v briadke,
s plavým, mäkkým, hebkým vlasom.

Čo sú všetky medailóny,
z ktorých zlato bleskom sála,
čo sú hviezdy s brilianty,
čo sú kríže generála,
ktorých rad zo starých prsú
s pýchou sa na ľudí díva,
proti tomu, keď na hrudi
dievčia hlávka odpočíva!
Čo je krása Álp a mora,
krása ukrajinskej noci
proti kráse, zablysnutiu
zaľúbených dievčích očí!

Čo sú všetky kvety, z ktorých
tisíc farieb na nás žiari,
proti kvetu vzplápolania
zaľúbenej dievčej tvári!
Čo sú prvej primadony,
čo sú slávikove spevy
proti slovku, zavzdychnutiu
zaľúbenej mladej devy!
Čo je nektár olympický,
čo je slad vo šampanierach
proti cukru, ktorý býva
v zaľúbených dievčích perách!

V objem zlietlo vtáča krásne
ranou láskou podstreleno,
plavá hlávka na hruď padla,
osí driečik na rameno,
biela rúčka kolo hrdla,
k ústam blízko pyštek vtáčí,
a uletieť — nikam, bože!
len sa skláňa, túli, tlačí,
sťaby v srdce vniknúť chcelo,
v každú myšlienočku ducha,
túžbou sa hruď srdcom trepe
a srdce mu v ústret búcha.
A tá hlava bozky tisne
v naklonenú hlávku rusú,
a tá ruka len ovíja
a potíska dušu v dušu.
A tá hlávka sa zas dvíha,
luna blysla na jej vnady,
i tá jedna, i tá druhá 
tvár vo svoje nebo hľadí.
Ruky kŕčom zmeraveli,
sčervenelo bledé líce,
a pri prahu toho neba
privreli sa mihalnice…

Aký ruch a hurt a kriky,
zločiny a vraždy liché
v borbe za tou hrudkou šťastia —
a to šťastie jak je tiché!
Dvoje duší sa vo jednu,
dvoje sŕdc vo jedno mení
v šťastí neba pozemného
v zaľúbených poľúbení!…

Alfonzo a Serafínka:
„Ja som tvoj a ty si moja!“
Spočívajú v obejmutí,
nikedy ich nerozdvoja.
Zrástli duše, zrástli srdcia,
nikedy ich nerozchytia.
Tichým lásky pobúrením
nikedy sa nenasýtia.
Večne takto obejmutí
vo vrcholci milovania
zostanú až po kraj hrobu,
až za hrob, do neskonania.

Ale šťastie mizne ako
svetlonosa žiara hravá.

Chvíľa… — Alfonz fúzy krúti. -
Ona frizúru napráva.
Pri rozlúčke
[
19
]
„Ako smutno! — Tebe nie je,
moja Bella, duša snivá?“…
Bella kolmuje si vlasy
a do zrkadla sa díva.

„Duša! Zle si kolmovaná! —
Tento rukáv zle je, Bella! —
Táto ihla!… Ľúba, ľúba,
pre slzy si nevidela.

Zídeme sa ešte. Utri!
Bo i z mojich očú prysne…“
Bella šepce: „Čoby, čoby — — —
Ľavá črievička ma tisne.“
Na pohľadnici
(M.J.)
[
20
]
Jeden motýľ, druhý, tretí.
Čo tak každý ku mne letí?
Či mám ruže v lícach vskutku,
či mám v očiach nezábudku?

Akí pekní, maľovaní!
ako trepú krídelkami!
V ruže tie by chceli sadať,
v nezábudke sladkosť hľadať?

Potom ďalej, ľahtikári,
poletieť ku druhej tvári,
kvety v druhom hľadať líci?
Heš! vy špatní motýlici!
List starého mládenca po bále
[
21
]
Hudba zneje, preľúbezný
valčík šumnej Marietty.
Koľko frizúr, koľko črievic
atlasových v tanec letí!

I ja s ružou v dierke fraku,
s bielou mašľou, lakovite
zastal som pred vami, krásna,
a zašeptal: „Dovolíte?“

Vy ste vašou rusou hlávkou
milosrdne pokývali,
vejár s pierim odložili,
hbite ako srnka vstali.

Hudba znela, hudba niesla
moje dumy, dušu, reči.
Slnko umu haslo v svetle
mramoru, čo máte v pleci.

Cit ma zvládal. Hovoril som
také útle, divné slová.
Dnes mám rozum v hrsti, predsa
ja ich opätujem znova:

— Koľko ramien k vám už siahlo,
koľko očú vzplápolalo
túžbou, aby srdce vaše
aspoň troška milovalo!

Len raz aby tichým stonom
sklonili ste vašu šiju,
len raz aby dvoje duší
dalo lásky harmóniu.

Veď aj slnce nakloní sa,
poceluje svoje hory —
a tie hory vzbĺknu v šťastí:
na ich hlavách vzbĺknu zory.

Ó, vy viete, zem je čierna
a na zemi že je fádne.
Biely sniežik z neba letí:
predsa vždycky na zem padne.

Oheň, ten sa rýchlo šíri,
od paláca letí k chate,
kol vás všetko horí, a vy 
predsa tepla nepoznáte.

Padne príval, zvlhne tráva,
ruža, klinček, hraštek, dyňka.
Toľko očú lká za vami,
vy ste predsa suchulinká.

Konára sa držia listy,
pokým hreje slnka žiara.
Vy ste v jari, predsa chcete
lístkom byť, no — bez konára.

Ó, keby ste znali lásku,
človek centy medu cíti
v srdci. Hlas sa divno trasie,
ako list vo vetra vytí.

Predstavte si: Mesiac vyšiel.
Aleja sa v svetle blyští.
Rybník skvie sa, v šepotanie
zurčí z diaľky potok čistý.

Ona ide zvoľna. On je
akoby pri plote raja.
Jeden krôčik — už je v raji,
a v tom raji iba dvaja.

Ľaliová tvár a slncom
opálené mladé líce.
V jeho oku plameň lásky
a v jej pohľad holubice…

A tie prsia ľnú ku prsiam,
v ktorých lásky vulkán víri,
a to ľaliové líce,
a tá bledá tvár sa pýri.

Slabá, mäkká silnie ruka,
silná ruka mäkne náhle.
Štyri ruky objímajú
všetky svety neobsiahle.

Ó, keby ste znali lásku
len za malé zrnko maku:
stisli by ste ruku moju,
priľnuli ku môjmu fraku…

Tak som vravel. Smiali ste sa
na ten príval mäkkých rečí.
Zrkadlo mi ukázalo
dneska, ako stoja veci:

Že už vlasy vypadali,
že na čele samé čmáry,
že ožlkli líca moje,
že už jeseň v mojej tvári;

že sa zraky hlbšie vtiahli,
lebo mnoho svetla mali;
že to včera hrobu svetlá
na Všechsvätých zamihali.

Že sa moje ruky trasú,
zhrubli už na jemné veci.
Je mi treba každý večer
preferans a štyri deci.

Odpustite! Hudba znela —
niesla dušu, niesla reči.
Slnko umu zhaslo v svetle
mramoru, čo máte v pleci.

Smiali ste sa, hlasno smiali
na tie moje útle slová.
Aby som sa zasmial s vami:
zopätoval som ich znova.
Z výletu
[
22
]
Sťa hrozný, dravý, čierny vták
nad horu vytisol sa mrak
a hodváb neba, čo sa kloní
nad hájom, zdrapiac, šumom honí
za jedľou jedľu, bukom buk.
Tmie kolo. Vlhne ovzduch vonný.
Blesk v očiach. V ušiach búry huk.

Už zatkli hudci sláky v struny
a párov tancujúcich vlny
po brehoch roztiekli sa vraz.
Ja beriem mäkkú rúčku v paž
a s vďakou ochotného decka
podávam s ihlou klobúk váš
a kladiem plášť na vaše pliecka.

Blesk rozhorieva. Búry hrom
sa šíri strašným hukotom.
Tma v seba bielu cestu vplietla.
Sťa silná, veľká, mokrá metla
dážď šľahá v slabý slnečník.
Pod ním v tme čoraz viacej svetla,
v hučaní čoraz tichší vzlyk.

Po mokrej kĺžeme sa ceste.
— Či pamätáte, slečna, ešte
tú noc? Na zavlhnutý sad
začína mesiac svetlo liať;
tam sponad brala do aleje,
cez zapálených jelší rad,
na chodník biele škvrny seje.

A jedna drobulinká z nich
do vlasov vlieza spletených.
— Vy také krásne vlasy máte —
jagocú sa v trasúcom zlate.
Svit skĺzol sa na vašu tvár,
až vhupla, ak sa pamätáte,
do mojej duše kási žiar.

S ňou miloval som túhou skrytou
a silou utajených citov
— až zatriasol sa nehou hlas —
ten tichý, mierny obraz váš.
Len ruku chytiť, bol by býval
tú krásnu noc obňal cez pás
a zľúbal svet, čo som vysníval.

No ktosi zavolal na čaj.
A vy ste šli, a zmizol báj.
Za vami ja. Tam na terase
o dobrej zemiakovej rase
zaplietli dlhú, fádnu reč.
Vy jeseň spomneli ste zase —
a poézia bola preč… —

Plač veľký neba neprestáva.
Do neho reve hôrna riava.
Dážď bičom plieska v stromov list.
Roznáša poľom víchor hvizd.
Hrom celým telom sveta striasa,
a v tento huk a šum a švist
ohromná fakľa bleskov jasá.

A leje zasa biely plam
na obraz váš, čo tak rád mám!
Dážď máča vaše drahé líce.
Vlas uvoľnený víchor chyce.
Krok zachytáva hebký šat.
— Ach! V krásach tejto povíchrice
dovoľte rúčku scelovať!

Keď tisíc kvapák na vás padá,
keď tisíc bleskov na vás vzhliada,
keď čierni líca tisíc chmár,
keď tisíc vanov hladká tvár,
v tom hneve neba preširokom, —
rtom zvoľte zvlažiť prstov pár
a zaľúbeným pozrieť okom

na vás, na vás! Jedinký raz!
Voň vložím srdca svojho hlas,
keď čisto plesá, čisto túži
a čisto zmiera a sa súži
ten lepší ľudský majetok,
čo milovanej duši slúži
sťa uľaveniu slzy tok.

Ja podám vám ho v citoch vrelý
ten majetoček — celý, celý!
On neraz padal v hrany skál
a neraz som ním zaplakal.
Včuľ splačem vďakou padnúc v hradskú,
že ideál som dočakal… —

— Nuž, a vy máte advokátsku? —

Blesk zablysol. Hrom zareval.
Dážď šustol. Víchor zvýskol v pole.
Ach! Ľudské duše — skaly holé!
Docítil som a dospieval.
Pozdrav
[
23
]
Sedíme tu smutní,
smutní neveselí:
od tej našej dolinôčky
sto vŕškov nás delí.

A muzika hučí,
počúvam sólo:
keby toho, čo nás delí,
len sto vŕškov bolo!
Tie túžby…
(Pod obrázok)
[
24
]
Tie túžby dávno utíchnuté
v sŕdc umiernených hlbinách,
napolo, skoro zabudnuté,
rozvíri ako vietor prach:
obrázok, v ktorom žitia neni,
no nežne upomína nás
na chvíle krátke, veľkej ceny,
na krátky, ale drahý čas.

I tento bielou tvárou svieti
nám nocou touto bezsennou,
s tmou jasnou jej zachytenou
do vlasov mäkkých hebkej sieti.
A sťaby rozvírený prúd
v zrak hodil perál pár, čo mámi
ligotavými iskierkami
prejsť ešte raz cez lásky púť.
Karta
(M.T.)
[
25
]
Guráž je tu ako skala,
šikovnosť by nechýbala,
hoj! — bolo by aj dosť sily,
aby sme tie kopčeky
jedným razom preskočili,

pod ten tretí kopček zašli,
čo hľadáme, zavše našli,
a čo by sme vidieť chceli:
dievča pekné, čiernovlasé,
čiernooké — uvideli.

Keby to, čo počúvame,
bolo chýrom, ktorý klame,
nevedeli to, čo vieme, —
ale takto! Cez tie kopce
ani vari neprejdeme.
„Jevo už net…“
[
26
]
„Jevo už net a ja stradáju…“
Čí žiaľ to salón naplnil?
Čie oči slzou trblietajú?
Čie prsia nárek rozvlnil?
Čie ústa sa to bôľom trasú?
Čí je ten utešený spev?
Kto mohol položiť do hlasu
ten smútok strádajúcich diev?

— A to ste vy tam pri klavíri,
bo je to iste aj váš žiaľ
za tým, čo zapadol vo víri
života a vás rozplakal
a neprestajne rozplakáva,
čo raz tú pieseň chcete pieť 
a spievate. I mne sa stáva
od tých čias tak, čo „jej“ už niet.
Nech tedy…
[
27
]
Nech teda zvučí v tón uliaty
poetu akéhosi stich,
keď vašej duši prinavráti,
hlboko vrytý do pamäti,
čo len na krátky okamih,
čas prežitý a zabudnutý.
Za okamih on žije zas,
postaví opäť zámok zsutý
a šiali radosťou a rmúti,
nadchýna, rozciťuje vás!

No zvučí piesňou život celý.
Cit váš chce, aby s vami žil
zamilovaný, sladký, vrelý,
nie ako by ste vy to chceli:
by do hlbín sa srdca skryl,
lež hotový, jak zvoní v uši
tá pieseň v cite hlbokom
na mih, — tak, čo raz srdce búši,
vo dôvere vždy ľnúť ku duši
tým krištáľovým prítokom
najčistejšej nehy, čo sa vstlala
pŕs ženských v najtajnejší kút,
tej, čo by večne objímala
tak, ako efeu päty brala,
a čo sa nedá obejmúť!
[
11
]
Martin 28. V. 1903; SP XXIV, 1904, 336 bez názvu ako prvé číslo cyklu Verše
                  ľúbostné Janka Jesenského. — RN „Po ľumpačke. (Pozdrav slečne I. P.)“. — R, SP v.
                  1: Pre párik mäkkých dievčich očí.
[
12
]
Lipt. Mikuláš 15. V. 1902; SP XXII, 1902, 366 — 67 pod záhlavím Z básní Janka
                  Jesenského. RN „,Uderila jedna uderila druhá…‘“. — R, SP posledný verš: byť
                  chladným v dobe vytriezvenia.
[
13
]
Martin 12. VI. 1903; SP XXIV, 1904, 336 — 37 bez názvu ako tretie číslo cyklu
                  Verše ľúbostné Janka Jesenského. RB, venovaná I. P. V SP 2. os. pl. nahradená
                  všade 3. os. sing. (k Vám — k nej, Vaše — a jej).
[
14
]
Martin 29. VIII. 1894; SP XVII, 1897, 107, s podpisom Jesenský. Prvá
                  publikovaná báseň Janka Jesenského (pozri JKS, str. 669) a zároveň najstaršia
                  báseň Veršov z roku 1905, uverejnená len s drobnými, temer napospol pravopisnými
                  zmenami. RB, zaradená ako deviate číslo do rukopisného cyklu City, ktorý
                  uverejňujeme v prvom zväzku Spisov. Venovaná M. Č.
[
15
]
Bratislava 5. VI. 1902; SP XXII, 1902, 426 — 27 pod záhlavím Z básní Janka
                  Jesenského. RB, posledné štyri verše:
Ó príď, ó príď po takom roku
čo v svojom bezohľadnom prúde
líc strhne kvet a svetlo v oku
snáď potom srdce veriť bude.
R, SP, V I/l — 2) v. 8:
že srdce bozkom neuverí.
[
16
]
Martin 12. IV. 1895; Č XXVII, 1902, č. 2, str. 2, s podpisom Dr. J. — RB, (s
                  venovaním I. M.):
Ty to vravíš, že čo poviem
to mi oči vysmievajú,
a čo oči moje vravia
to mi perny podvracajú.

Čo sa vo mne ticho skrýva
perna moja nevypovie
a to sa snáď túžbou vrelou,
nekonečnou láskou zovie. —

Ty si prvá, čo si dušu
moju správne pochopila,
ale mlčím, keby vravel,
by si mi zas neverila. —
[
17
]
Martin 6. VI. 1900. — V rukopise venovanie „Vzpomienka na večer v L. 5. VI.
                  1900 u Š.“ (Lazy pod Makytou) a neskôr pripísané ceruzou: „na pohľadnici Žele
                  Švehlovie po návšteve u ních“. (Pozri JKS, str. 124 a pozn. k básni Z výletu.) —
                  R. v. 4 — 7:
Sen vkráda sa do devy očí.
Ten obraz plný nežných túh
sa zsúžil už na šedý pruh.
A luna svieti oblokami.
[
18
]
Lipt. Mikuláš 21. I. 1902; Č XXVII, 1902, č. 3, str. 20, s podpisom J. J. —
                  Jesenský použil v nej svoju staršiu báseň (7. VII. 1895), ktorú pod názvom Ľaliová
                  tvár uverejňujeme v prvom zväzku Spisov.
[
19
]
Martin 8. VII. 1895; Č XXV, 1900, č. 8, str. 9 bez mena autora. Za ňou
                  nasleduje báseň Príčina, s podpisom Nechtík. Básne Príčina v Jesenského rukopisoch
                  niet, rovnako ani iných básní, uverejnených v Černokňažníku pod pseudonymom
                  Nechtík. Príčinu Rizner správne pripisuje Podjavorinskej, ale báseň Pri rozlúčke
                  nemá ani u Podjavorinskej, ani u Jesenského. — RN „Bella“.
[
20
]
Lučenec 7. IX. 1900; SP XXII, 1902, 325 v cykle Verše, s podpisom J. J. RN
                  „Slč. M. I.“, s poznámkou „Na pohľadnici s motýľami a bakfisľou“. Slečna M. I. je
                  Marienka Ivanková-Pietrová, ktorej Jesenský venoval aj báseň M. P. Rozdiel medzi
                  rukopisným a knižným (i časopiseckým) venovaním (M. I. — M. J.) zavinila azda
                  tlačová chyba, ale je tu i iná možnosť: Jesenský niektoré básne venoval viacerým
                  osobám (pozri napríklad pozn. k básni U. M., M. L. a Máj). V rukopise má táto
                  báseň motto: „Niekedy je človek sentimentálny.“
[
21
]
Lučenec 12. IX. 1900; Č. XXVI, 1901, č. 2, str. 13, s podpisom J. J. a
                  venovaním M. K. (Maja Kutlíková?) — RN „Na žure po bále“. V básni sú použité dve
                  staršie Jesenského básne: Dve fotografie (asi 1894) a Ľaliová tvár (7. VII. 1895),
                  ktoré uverejňujeme v prvom zväzku Spisov.
[
22
]
V rukopise je nedatovaná, podľa jej umiestenia dalo by sa usudzovať asi na leto
                  (august) 1902. Podľa Žely Duchajovej-Švehlovej (JKS, str. 124), ktorej je báseň
                  venovaná, napísal ju Jesenský na Turíce 1902 na Lazoch pod Makytou, spolu s básňou
                  Romanca. (Romancu Jesenský sám datuje 6. VI. 1900 v Martine ako spomienku na večer
                  na Lazoch 5. VI. 1900) — NN XXXIII, 16. VIII. 1902, č. 95 s názvom Z duše
                  priateľovej, s podtitulom Romanca, podpis Dr. Ján Jesenský a motto: ,Výlet do hôr
                  nebol na programme, nebol v úmysle, nik ničoho nepriprával, ničoho sa nechystalo,
                  a bol väčší, než inokedy…‘ Nár. Noviny 12. VIII. 1902. Motto je z úvodníka NN o
                  tohoročných augustových slávnostiach (Po slávnostiach, NN XXXIII, č. 93). RN „Z
                  duše priateľovej (Vzpomienka na slč. Ž. Š.)“. V rukopise je viacero odchýlok od
                  textu v NN a vo Veršoch. — Želá Duchajová-Švehlová v citovanom sborníku píše, ako
                  sa jej Jesenský „exkuzoval za koniec. Aby som sa nehnevala, ale že koniec
                  potreboval ironický, všeobecný. A tak všetko v básni bola pravda, len to už nie,
                  že by ma bol popýtal o ruku a ja že by som bola povedala: ,Nuž a vy máte
                  advokátsku?‘“ Nech je už pri tej-ktorej inšpirácii Jesenského akokoľvek, s jedným
                  treba počítať: hoci Jesenského básne sú poväčšine príležitostné, netreba
                  prehliadať, že aj on pracuje s básnickou fikciou nemenej ako ostatní, menej
                  „príležitostní“ básnici. Jeho fikcia spočíva v tom, že skutočný zážitok nadsadí,
                  zvýrazní niektoré stránky skutočnosti, ironicky vyhrotí záver, na vlastné cítenie
                  díva sa akosi z hľadiska mimo seba a sponad seba, subjektívny zážitok zároveň
                  objektivizuje. Preto je potom nútený poznamenať o jednej básni, že „Ostatný riadok
                  je hlúposť“ — to znamená, že nezodpovedá skutočnosti a jeho vlastnému zážitku, ale
                  že sa mu tak akosi žiadalo do básne (v súkromnom liste 16. XI. 1904). Inokedy zasa
                  o pomere svojej poézie k vlastnému subjektu píše: „Mňa tiež volajú ideálnym a ja
                  ním nechcem byť, ako som aj nie, — lebo ľudia moju ideálnosť berú z mojích veršov
                  a nevedia, že som to iba niekedy tak a že je to a či chce to byť iba poesiou. —
                  Ľudia sa mýlia.“ (26. II. 1905.)
[
23
]
Pravdepodobne jar — leto 1904; SP XXIV, 1904, 336 bez názvu ako 2. číslo cyklu
                  Verše ľúbostné Janka Jesenského. RN „Marienke do K. (ansichtska)“. — R, SP v. 3:
                  od tej jednej dolinôčky.
[
24
]
N. Mesto n/Váh. 8. VIII. 1904. — RN. „M. do K. (pod obrázok na
                  dopisnicu)“.
[
25
]
N. Mesto n/Váh. 23. VIII. 1904. Rukopis je bez venovania (M. T. — možno Mária
                  Trokanová).
[
26
]
N. Mesto n/Váh. 12. IX. 1904. Venovaná „slečne Olge Kraftovej“.
[
27
]
V súkromnom liste z konca roku 1904 Jesenský ju datuje v N. Meste n/Váhom 19.
                  IX. 1904. RN „Karta“ a venuje ju „O. K.“ (Oľga Kraftová). Na zachovanej
                  pohľadnici, písanej Oľge Kraftovej v N. Meste n/Váhom 23. IX. 1904, ktorú však
                  Jesenský neodoslal (uložená v MJJ, signatúra RJJ č. inv. 122), je báseň bez názvu,
                  s mottom „Smiešnou figúrou?“, s textom:
Nech tedy zvučí v tón uliaty
poeta akéhosi stich,
keď Vašej duši prinavráti
čo len na krátky okamih
čas prežitý a zabudnutý.
Za okamih on žije zas,
a šiali radosťou a rmúti
nadchýňa, rozciťuje Vás!

No zvučí piesňou život celý.
Cit Váš chce, aby s Vámi žil,
nie, akoby Ste Vy to chcely:
len rozpomienkam, ktoré žil.

--- KAPITOLA 3 ---

Verše sentimentálne
Obsah
Svet…
Lorelaj
Nedoženieš…
Už…
Sám
Ó, divný lesk
Zďaleka
Dvom
„Či prídem na bál?… Nie.“
Už vkĺzol…
„Mne dorogo ľubvi mojej mučenie…“
Na rampe
M. P.
Zas…
Anglická záhrada
M. H.
Život
K bielemu lístku
V noci…
Romantika
Susede
Tak tedy vy…
„Skažite jej…“
Tak ako ovíja…
Keď niekdy večerom…
Viac proti plávať…
Obava
Neodchádzaj!
Len tebe jedinej…
Tvoj list…
Len nahradiť chceš…
Od toho večera…
Viem, srdce tvoje…
Tys’ mala lásku…
Ty nebola si v stave…
Už láska zrodila sa…
Bez teba…
Na Štedrý večer
Svet…
[
28
]
Svet dušou mojou ľúbený
sa vkráda ku mne v nočnom tichu,
keď žiaľ, do srdca zavrený,
vypúšťam voľno v dlhom vzdychu
a zaputnaný tuhý svet
sťa vtáča, nikým nestíhané,
bez bázne môže poletieť
vo kraje diaľne, milované,
navrátiť zašlých časov slad,
pri nežnom svetle večernici
pohľadov plných citu rad,
smiech blaženstva na bledom líci,
dotknutie zaľúbených rúk,
i zamretého srdca trepot,
i vzplamenenia v tvári puk,
i rozvlnených rečí šepot…
Keď navracia sa spomínanie
a hlavu skrývam v pusté dlane,
a to, čo ľúbim, nájdem v nich:
svoj vlastný žiaľ a túhy vzdych.
Lorelaj
[
29
]
Už padli staré ideále
v nezvučný minulosti taj.
Čo ešte chce tam na tej skale
s tou lýrou krásna Lorelaj?

Jej spev zanikol v kladív hluku.
Cez oči tečie práce pot.
Zo strún si vymotala ruku,
pozerá v diaľny neba zvod.

Vyhupol mesiac v nebo bledý.
Kde rybár? Kde je jeho čln?
Jej oko jasné slzy cedí
do onemelých, tichých vĺn.

Niet rytiera, čo v oslepení
by búšil sa vo žuly hruď.
Hľa, padá biedna v roztúžení
za slzou v more — zabudnúť.
Nedoženieš…
[
30
]
Neodoženieš pasúcu sa laň,
nesplašíš vtáka nočné švitorenie:
Ó, tiché ako vzduchu tichý van
sŕdc zaľúbených drahé okamženie,
keď v milých očiach tratí človek zrak,
keď dušu duša milovaná berie,
keď zmizne svet sťa búrky diaľny mrak,
keď život sám na jednej visí pere
a značí smrť od nej sa odtrhnúť,
niesť v denný život rozcítenú hruď;
Sŕdc zaľúbených drahé okamženie,
rtov ľúbiacich sa drahé poľúbenie!
Už…
[
31
]
Už praskli skvostné farby bubliny.
Naprázdno som o väčšom šťastí sníval.

Ach! Teraz by sa nekonečne díval
na vašu tvár za pohľad jediný.
Za smútok váš by rád niesť večnú muku.
Zalkal by som za jednej slzy blysk.
Za vašej opustenej dlane stisk
by vždycky s vďakou tisol bielu ruku.
Za slovíčko by tisíc riekol viet.
Za jeden krok váš k zemi by sa znížil,
na kolenách po prachu k vám sa blížil
navrátiť ľahko odmietnutý svet,
svet ľúbosti, svet najkrásnejších citov
v tom vašom malom srdci s plameňom
a s túžbou oviť útlym ramenom
a ľúbiť s celou dušou nezakrytou…

Lež vetev nezafarbí zeleňou
list uvädlý, čo zimný vietor schváti.
Na riasnicu sa slza nenavráti,
keď stiekla, keď raz zaplakal si ňou.
Sám
[
32
]
Si žiaľnou slzou smútku zaplakal?
I čo by si si nekryl dlaňou oči,
len tvoje zarmútené líca zmočí.
Si sám so smútkom. Nik necíti žiaľ.

A splní sa ti nádej, splní žiadosť,
i čo by šťastím pukla tvoja hruď,
nestíši, nepobehne žitia prúd.
Si sám s radosťou. Nik necíti radosť.

Ó, upokoj sa! Túhou neblkoc —
cez radostí a žiaľov výjav hlasný
navrátiť zrudlý mrk a večer krásny
a prelestnú a tichú letnú noc
so svetlom hviezd pre pohľad pekných očí,
pre tiché dievčie slová, teplo líc,
zas hladiť vlas pri svetle večerníc
v tej krásnej, tichej, drahej, letnej noci:
čo tvojím bolo, bude, to je klam,
s ním zostaneš na tomto svete sám!
Ó, divný lesk
[
33
]
Zmes vyfintených hostí, biely sál
pred pohľadom lesk kýsi mojím kryje
a pletú vencov reťaz ilúzie;
ich vôňu chytám, sťaby unášal
sa s ňou vo kraj, kde kloní hlavu žiaľ,
kde kríže žitia padajú zo šije,
kde blčí líce, srdce tuhšie bije,
kde oka mier sa mení v žhnúci pal.
Ó, divný lesk! Ty v srdca hladinu
sťa drobný kameň padáš, kruh sa stočí
a šíri sa, ho úžiť nie si v moci,
zachváti celú srdca tíšinu.
Ó, divný lesk ty jasných ženských očí!
Zďaleka
[
34
]
Sťa u nás, i tu svieťa hviezdy
a zajagá sa luny svit.
Ó, ako mohol v srdce vkĺznuť
ten starý, bôľny túhy cit?

I tuná mrkom kvetmi vanie
a šuští v sade jelší list.
Ó, ako mohli hrachy drobné
sĺz opäť v oči moje vnísť?

I tuná polkruh vrchov tanie
sa belasým pod oblakom.
Ó, ako je to, že na pery
zas vykradol sa z duše ston?

I tichá pieseň zlieta zhora
sťa plachý vták na okna rám.
Ó, prečo, prečo padá hlava
zas v zabudnutú moju dlaň?

Sťa u nás, i tu všetko, všetko,
i nebo, i zem, celý svet.
Len teplo jednej dlane chýba,
len svetla jedných očú niet.
Dvom
[
35
]
Ty lásku hľadáš, biedny človeče?
Hoj, ona hôrnou riavou netečie,
hoj, ona hajnom vtákov neletí,
hoj, v svetle lustrov ona nesvieti,

že načrieť len a máš jej plnú dlaň,
že streliť len a padá silou rán,
že siahnuť len a máš jej svetlo v ruke
a kocháš sa v jej radosti a muke!

Tam vo výšinách blesky zasvieťa,
tam ešte vyššie hviezda trblieta,
tam najvyššie je obraz anjela!
Ta vozvýšiť sa, ak chceš lásku hľadať,
a i tak iste budeš, musíš padať
sem, keď už ona vymrela.

*

Ó, kde je, vzdycháš, poézie zdroj,
čo harmóniou ľubozvučnou zneje
a v mäkkú dušu tichou hudbou leje
oduševnenia sladký nepokoj?

Ó, niet ho v zlatej pavučine vlasov,
ó, niet ho v ohni teplých očú jasov,
ó, niet ho v bielom kvete tvári, niet,
ó, niet ho v nitiach precítených viet.
Tie pavučiny iba lezú v tvár
a krídla páli duši očú žiar,
tie biele kvety pútajú nás k zemi,
tie nite viet nás viažu k sladkej lieni…

Ta v miernu, tichú vonnú noc ty choď!
Už skvostný zablysol sa neba zvod.
Nad čierne vrchy povyhupla luna
a postriebrila čiary oblakov.
Prináša vôňu lúky vánku vlna
a trasie listom šťúplych agátov
pri bielej ceste, ktorá mizne v diali.
Dolieha k uchu rieky smutný šum
a brechot psov a mlyna drobný zum…
— — — — — — — — — — — — — — —
A sťaby v srdci tichú nôtu hrali.
„Či prídem na bál?… Nie.“
[
36
]
V dni lučezárnom, vonnom vánku
som v sladkom rozochvení snil
a v čarovný mok zamočil
sťa baviace sa decko slamku.

Hľa, guľa šíri sa a rastie,
v nej zafarbený celý svet,
i pustila sa s vánkom v let.
Ach, aká radosť! aké šťastie!

So smiechom v tvári decko tliapka,
tu pavučinky biela niť
sa drnkla v jemnej gule svit
a zhora chladná padla kvapka.

A zmizla skvostných farieb zmes…
Vy neprídete na náš ples.
Už vkĺzol…
[
37
]
Už vkĺzol v salón mrku čas,
v ňom miznú vaše líca biele,
tieň vlasov, pery zružovelé
i očú diamantový jas.

Na mäkkom kresle učupený
sa dívam v zatemnelý kút
a túžim, kedy vaša hruď
sa zvlní v sladkom roztúžení,

zafarbí líca lásky krev,
jej ohňom blysnú oči vaše,
jej citom hlas sa pozatrasie,
jej šťastia na tvár zletí smev?

Či niekedy vo chvíľu vrúcu
do ruky, čo vystieram k vám,
vy dáte svoju a s ňou plam
a celú dušu milujúcu?…

A ticho. Nikde odpoveď.
Či v nemých očiach bude bývať
na veky taj jej, večne skrývať
ju bude váš zamĺkly ret?

Tu vraz, sťa rozbolenej túhy
pokonný, zmierajúci ston,
do tíšky nočnej tichý tón
sa vinie z kúta, za ním druhý…

a žiaľom trasie nado mnou
sa pieseň tichá, nečakaná,
pri zvukoch smutného piana
tá vaša duša letí s ňou

ku môjmu uchu, mojej perne
a večnú lásku šepce mi.
Sťa bral by vás vo objemy
a hladil vaše vlasy čierne.
„Mne dorogo ľubvi mojej mučenie…“
[
38
]
Ja vrúcne tisnem tvojej ruky chlad.
Je mäkká, a ty tvrdý núkaš ľad.
Ja s teplým okom v pohľady bez plamu
sa dívam — tvoje nikdy nezaplanú.
Ja s túžbou nesiem sa, kde túžby niet,
a neverím, že zakvitne jej kvet.
Mne k mĺkvym rtom sa ústa vzdychom klonia,
viem, ony nikdy citom nezazvonia.
Som ako biedny, podstrelený vták.
Blesk doletel a oslepil mi zrak.
Nepoznajú krík zaslepené oči,
odletieť v staré háje nieto moci.
Mriem láskou tam, kde prestal dávno žiť
jej večne skvostný, večne sladký cit.
Na rampe
[
39
]
Trať železničná dlhá, chladná, úzka
s tým čiernym vozňom v ďaleku sa tratí,
v ňom svet môj jasný, čo sa nenavráti:
klobúčik s pierím, červenkastá blúzka,
pod klobúčikom sivých očú dvoje,
čo prvé v láske ko mne zaplakali,
pod blúzkou srdce a v ňom citov roje,
čo oddane a verne milovali.
Tá myseľ moja letí pri ich boku
a srdce biedne v žiaľoch temer práska
a oči topia sa mi v slzách toku,
že tájde, tájde tvoja drahá láska
a zatratí sa teplo tvojej hrudi
vo krajších sálach, v belšej, mäkšej dlani,
vo druhých ušiach, v srdci druhých ľudí,
v neznámych očú krajšom ligotaní,
že navráti sa moja myseľ z diali,
i pohľad očú, duša s krušnou zvesťou,
že keby sme šli boli jednou cestou,
naveky by sme vrúcne milovali.
M. P.
[
40
]
Hoj! Kde sú časy, keď ste boli ešte
najtúženejšou mojou susedkou,
najdrahším pokladom na každom mieste?

Ten život sám tak často býva rov…
Ja čujem volať zvony v služby rannie.
Sneh zamrznutý vrždí pod nohou.

Dych parí sa a zbledlej luny planie
diamanty nesie v cestu v stromov srieň.
V chát oblokoch už svetla ligotanie.

A v popolavú neba priehlbeň
nad diaľnou, bielou horou vzbĺkli zory.
Až tíško bije sedem v krátky deň,

v deň, v ktorom duša hreje, srdce horí…
Ten zvon je tu, len v ústach prestal znieť.
Už rozspievané zmĺkli v dušiach chóry.

To nebo tu, len v srdciach ho už niet.
Srieň sfúkal vietor, zjagal pablesk ranný.
Snov uletel sťa vtáča drahý svet.

Len niekdy vídam tiché dievča, v dlani
so spevníkom, v tom mojom — spomínaní.
Zas…
[
41
]
Zas harfa v duši zahrala,
piesenkou smutnou zuní.
Čí je ten krásny, biely prst,
čo rozhýbal jej struny?
Akoby túžbou plakali,
tak žiaľne ony znejú.
Čie sú to oči, čo sa nad
tou smutnou piesňou smejú?

Tvoj prst tú smutnú pieseň hrá,
ty do nej slzy leješ.
Ty sa to, ty nad piesenkou
tou rozplakanou smeješ,
že chcel by chvíle privolať,
keď v radosti a žiali
nám duše hrali jednako
a jednu pieseň mali.
Anglická záhrada
[
42
]
Už večer. Ajhľa, svetlo vzbĺklo.
Vybrnkol včiel a vtákov roj.
Prenieslo sa, čo v úli zmĺklo,
pod šíre nebo: lov a boj.

Zablyslo všetko: páni, dámy,
sťa Dunaja vo slnci val:
skvost, líca, látky, drahokamy,
prúd rečí, starosť, smútok, kal.

Do bzuku trepú tamburice
a z diaľky vojenských trúb vresk,
čuť dievky spievať bledolíce,
v ne nôt ubijca žiali stesk.

Háj pálm zakrýva pavilóny,
v nich kolo stolkov grupy dám,
za peniaz smiech ich zlatom zvoní,
za faloš vína lásky klam.

Zapudrovaná ruka strká
klin, púčok, ružu rozvitú,
a všetko sa ti núka, núka
bez zásluhy a pocitu.

A ako kvieťa v sviežu trávu
jablone v jarnom rozkvetí,
tak letí, padá tu na hlavu
ti — papierové konfety…

V tom mori svetla hore, dolu
a smiechu ľudí okolo,
mne nikdy v duši toľko bôľu
a mraku v očiach nebolo.

V tom nekonečnom zvuku hlasov,
v tom venci piesní bezcitnom
za tichou, vernou piesňou našou
ja nikdy tak netúžil som.

Netras sa o mňa, vtáčik zlatý,
v tom púdri líc a skvoste šiat
tvár tvoju, tvoje lacné šaty
nie, nikdy tak nemal som rád!
M. H.
[
43
]
Tak túžim, aby prešiel deň:
nie aby videl skvieť sa lunu,
pri hviezdach ponáral sa v sen,
pri lipkách spriadol lásky dumu:
mňa vábi nočná kaviareň.

Nie aby zabil hodín nudu,
nie v žurnálov sa hĺbiť púšť,
nie počuť hudcov, ako hudú,
nie kriky čuť z opilých úst,
nie v kartách hľadať šťastia hrudu,
nie vínom hasiť denný smäd,
nie zaspievať si s druhmi vrele,
nie v tóstoch cvičiť slabý ret:
mňa vábi ta um stratiť cele
a zlorečiť na celý svet…

Pod svetlom lustra šumí vrava.
Roj letí slov od rtov ku rtom.
O čašu čaš sa poštrngáva.
A v kútiku nad mramorom
sa kloní jedna biedna hlava.

Boh zlato do jej vlasov dal.
Dal svoje krásne farby v čelo,
dal v líca peľ, do očú pal,
dal srdce, čo sa rozbolelo
na úmor len pre lásky žiaľ.
A dal i márnosť v srdce ženy,
dal zlata kov, hodvábu hlaď,
dal slabosť v žiaľnom roztúžení,
dal biedu, k tomu zvod a pád
a ľahké púte v žitia vrení.

Zaznieva hudba priestorom.
Pre hlávku nikto piesne nemá.
Ó, zlato tam nad mramorom,
ó, hlava krásna, zneuctená
predčasným lásky hovorom!
V tom sipení vín, štrngu čaší
nevyleje sa kvapák pár
na opustené tvoje krásy,
na zanedbaných očú žiar,
nik pozdravom sa neohlási.

V tej bledej pleti vidia stín,
tmu v očiach smutných, hriech na perne,
že z modrej blúzky páchne dym,
že tým sa smeje v lícach mierne,
čo idú k nej so srdcom zlým.

Tí lživí, čo by pravdu chceli,
tí hriešni, čo by nevinu,
tí chladní, čo by pocit vrelý
sťa odtrhnutú kvetinu
ich rukou radi uvideli!

Oj, ako si ja teba ctím,
tvoj život celý, neradostný,
aj s jeho veľkým nešťastím;
čo aj na ten svet dobrý, cnostný,
odpúšťajúci — zlorečím.
Život
[
44
]
Ty píšeš, že máš gavalierov moc,
čo uctia krásu, dobrý tón a módu,
že chodíš v alejách a piješ vodu,
že člnkuješ sa, keď sa spúšťa noc
na jazero a ľahkou rukou lámeš
svit mesiaca, čo objal hladinu,
že je tak krásne v pozdnú hodinu
pluť ako oblak v nebi. Že ma klameš,
keď pozeráš na vily biely múr,
za gaštanov a kríkov temným hájom,
že z balkóna sa kochať týmto krajom
by bolo krajšie, dolu trubadúr
by pel, ty vzdušná v bielej toalete
by hádzala si kvety naň a bôľ
strún jeho by ti dušu vyzdvihol
do výšky valsom v hviezdnatom parkete.
Že je tak dobre, milo, sladko ti
nad vrchami tvar svetlých tučí skúmať
a pustiac veslo v tíške dumať, dumať
o obrazoch, vyhúklych z prázdnoty…

Mne smutno. Oblak zakryl slnko rannie,
či hlava padla v hrubý zákonník
skryť slzu. Ktosi kročil na chodník
ku mojej búde. Šuchot — zakašlanie.
Viem, však je to tvár babky scvrklá, bledá
a huňa vetchá, roztrhaná, šedá.
K bielemu lístku
[
45
]
Už prešla zima, mrazu kvety
už zmizli z okien, vetra hvizd
zatíchol, — vonná vesna prišla,
a biely lístok — nechcel prísť.

Už skvitli snežky, fialôčky,
už rozvil sa i ruží list,
dozreli polia, leto prišlo,
a biely lístok — nechcel prísť.

Už zrúbal v nudné strnísk tably
cvendžiacej kosy tichý švist
tie zlaté polia, — podzim prišiel,
a biely lístok — nechcel prísť.

Už padá rudé lístie révy,
už fúka chladný vietor z hôľ…

Slzami neplač striebristými,
že dočkal si sa v jari zimy:
že biely lístok — neprišiol.
V noci…
[
46
]
Noc sadla v dvor. Pod agátom
ste peň obejmúc jeho stáli.
Nad nami neba ornátom
sa hviezdy jasné ligotali.
Van tichý, mäkký, júlový
vial ani povzdych roztúžený.
A tvári oblúk snehový
sa belel v teplej noci tieni.
Len vlasov zakryl čierny jas,
a vaše svetlosivé oči,
rty rudé zmenil v tmavý pás
priezračný závoj letnej noci.

Bez slova v tíške cítil som,
že vaše myšlienky sú moje,
no, sťa ku hviezdam blankytom,
mne k srdcu vášmu ďaleko je;
že uzavretý jeho svet
nepoškvrnený, biely, svätý
otvorí ten váš nemý ret
len za ten jeden prsteň zlatý,
čo spája večne k tvári tvár,
naveky dáva dlaň do dlani,
hruď hrudi, očiam očú pár
v tom prikázanom milovaní…

A srdce moje — vetra van,
od stromu ku druhému letí,
od vŕška k vŕšku, z pláne v pláň
rozsieva, trhá sladké kvety.
Bolestný mu je lásky mier,
tie prikázania veľmi ťažké;
vták voľný, — šíry, voľný smer!
Nemôže verným zostať v láske!

A predsa vás, vás jednu rád.
Tak ľúbiť mne je najmožnejšie.
Ja neviem väčšmi milovať,
nežnejšie, ešte horúcejšie
rozpáliť srdce, väčší plam
položiť v teplé oči svoje, —
nie, radšej, ako vás ja mám,
milovať väčšmi nemožno je.
Vašeho zjavu lúčny kmit
pocitu každou vlnkou letí,
pomyslu každú zláti niť
a v každý pohyb žitia svieti.
Keď cítim, vždycky cítim vás,
keď myslím, vždycky myslím vami
a kade kročím, obraz váš
ja nesiem sebou v celovaní!

A vy nechcete otvoriť
ten závor vašej drahej hrudi,
len ak by sa chcel pokoriť,
v žľab jeden zhrnúť všetky prúdy,
vždy jedným potiecť korytom
a iné kvetné luhy zhrdiť,
že neodlietnem pocitom,
čo mám, od vás, kým žijem, stvrdiť
tou prísahou, čo vôle skvost
nám putná stuhou ligotavou
obrúčky z kovu. Viem už dosť:
vy milujete — ale hlavou.

Už padla noc na tichý dvor.
Objíma agát vaša ruka.
Temená strácajú sa hôr.
Desiatu starý hlásnik húka.
Bielučká, krásna vaša tvár
pod listami vo tieňach noci,
pern vašich nedotknutých pár,
pár mäkkých sivomodrých očí
splynuli v obraz čiernych čiar,
a čoraz viacej, sťa do bani
by púšťal sa jediný žiar,
v tmu norí sa svet milovaný.
Romantika
[
47
]
Je večer. Ticho sadá prach.
Akoby hviezdy rozsypali
na breh a na budínsky svah,
sa nočné svetlá zajagali,
noriac sa v tmavý vody val
sťa dlhé archanjelské meče.
Pahorok nízky si na plece
odieva fialový šál
z priehľadnej, vzdušnej, jemnej látky.
Tam z voľnej diaľky ide stín,
sťa medveď. Hlce pohľad sladký
na les a ostrov Margitin,
kde hudba hrá.
               A tóny známe
mi kedy-tedy udrú v sluch,
v ne ako v biele, nežné ramä
ukladá svoju hlavu duch…

Dom s terasou nad malým sadom.
Tiež bola noc. Sa pamätám.
Svetielka nočné hasli radom
mihotajúce tu a tam
po uliciach a oknách domov.
Za krov sa plný mesiac skryl,
len vrcholce nehybných stromov
mdlým svetlom svojím pozlátil
a zapadol. Zo sadu viala
kvitnúcich kvetov vôňa k nám.
Noc chladný rozum opájala
a cit a cit zostával sám,
vždy väčší, plnší, dvíhajúci
to more vo dne mŕtvych vĺn,
nesúc na sebe milujúci
a drahý milovaný čln.
Čln s tebou, dievča čiernych vlasov,
čo tak rád, tak rád spomínam,
čo priam by slza blysla riasou,
ňouž neraz plnú dušu mám.

Sťaby sa pavučinky v chvíli
prejasnej, pozdnej jeseni
vo veniec letkom poovili
na bielom, drahom kameni;
tak kolo čela s’ ony spriadli.
A sťaby na sneh svieži z chmár
dva čierne uhle boli padli,
sa v tvári černel očú pár.
A more vĺn ku člnu ľnulo.
Ľnul k pobúreným vlnám čln,
a dvoje duší utonulo
v príboji búrnom vlastných vĺn.

Jej pieseň znie… Ty len mňa rada
a veríš, teba rád že mám…
No zatriasol sa jazyk hada
a syčal, že to všetko klam,
že otravu do mojich zrakov
mi sype, neprestanúc lhať,
ten motýľ s farbou dvestorakou.
Ja uveril — a lhal mi had.
Ten sykot vhupol v pieseň znáhla.
A ruža moja milená
po vlahe viery darmo prahla,
až vyschol život koreňa…

Oj, vráť sa! Veď už idú tóny.
Ciest okružných ich bije vresk.
Melódie bojácnej stesk,
cveng, huk a šumot drsný honí.
Zatmieva sa už šedá diaľ,
cez ňu sa kradmo rieka plíži.
Pahorkov tiež počernel šál.
Zvod blankytu sa tíško níži.
Breh zmizol. I kde-tu vež
čnie tmavým plotom dovysoka,
akoby bodal do nebies
čistého, ligotného oka,
čo niekdy s’ chmárkou zakryje.
Tu dolu trblietavé plamy,
sťa diamanty v kolié
na čiernej toalete dámy,
sa blysnú v lampách večerných,
až z chlmu vŕškov dolu skáču
cez rieku, vlnách vo čiernych
si svoje biele údy máču
a k brehu, kde ja zastal som,
taidú celým ohňostrojom,
sťa v ples — za ľahkým životom
s veselým, šťastným nepokojom.

Oj! Kde si prešlá tíška noci
a chvíle pominuté v nej?
Kde hĺbka prižmúrených očí,
sen sladký v láske zbudenej?
Dvoch otvorených duší chvenie,
ich radostný, nečujný plač,
čo bolo raz na okamženie
a nebude, nepríde viac?!
Susede
[
48
]
Vy hráte večer, keď tma vyvoláva
obrázok utešený z predošlých dôb,
keď prepadúva prítomnosti hrob
a odumreté starým kúzlom vstáva,
v ňom vaša postriebrená černie hlava,
jas vracia do očú — sídla zdôb,
tvár ružovie a v srdci nieto stôp,
že skamenela odtečená láva.

V tých strunách akoby sa triasol hlas
ten, v ktorom niekdy dávno všetko znelo,
keď prišiel mrk a v izbici sa stmelo,
pohladkávajúc nežnou rukou vás,
vám hovorieval ticho a tak vrelo:
„Ó, povedz, že ma rada, ešte raz!“
Tak tedy vy…
[
49
]
Tak tedy vy už zapreli ste raz
pre vysokú, nadzemskú lásku neba,
akými smiešnym predsavzatím seba,
tú čiernu zem a svet a všetkých nás
a chceli ste byť božstva zemský hlas
bez krvi, žíl, bez práce a bez chleba.
Ja myslím: bolo sa vám páčiť treba,
keď susedom bol ideálny kňaz
a v mladosti ste ešte nepoznali,
že blúdi, alebo je hlúpy lhár,
kto nebo chce rozložiť v naše skaly,
sám bohom byť a spraviť bôžkov pár,
a svet, že by to možné bolo, šiali,
keď k nebu učí hľadieť dievčiu tvár.
„Skažite jej…“
[
50
]
Zas v srdci mojom krídla rozprestiera
akejsi túžby neposedný vták
a letieť chce, kde váš by svietil zrak,
zaspievala zas vaša teplá pera
tým rozcíteným žiaľom, ako včera,
piesenku, v ktorej biedny neborák
slovami trasúcimi dáva znak,
že srdce strašnou láskou zmiera.

Jak v piesni je, i ja by podvečer
tak rád ku vám, pošepnúť vám, že žiali,
že k prahu vašich zatvorených dvier
ste ho len vy z pŕs vnútra vyvolali…
No zachytávam vtáka divných pier,
bo vtákom je, — a vy by ste ma smiali.
Tak ako ovíja…
[
51
]
Tak ako ovíja váš gaštanový vlas
to vaše úprimné a otvorené čelo,
vás silným ramenom mne oviť by sa chcelo,
čo len na okamih, čo len jedinký raz,
čo by som nikdy viac už neobejmul zas,
čo by to šťastie viac už na mňa nepozrelo;
a srdcom ľúbiacim oddane, čisto, vrelo
v takomto poslednom objeme ľúbiť vás!

No zrak môj túžiaci do miernych očú hľadí,
bez túžby po láske, im kvitne inde raj,
kde by tým túžením zablýskali sa rady,
kde by sa v minúte, keď rozum nemá vlády,
nežnosťou zmožený naklonil obličaj
ku plecu, — obličaj váš utešený, mladý!
Keď niekdy večerom…
[
52
]
Keď niekdy večerom som býval s vami sám
v okúzľujúcej a omamujúcej chvíli,
keď oči vaše ma pohľadom pohladili,
podivný vzblkotal mi zavše v duši plam
a každý jazýček plameňa letel k vám,
iskierky túžobne ku vám sa iba vili
a zdržať s bolesťou a ledva mal som sily
tri slová trasúce nešepnúť: rád vás mám!

No vždy som mlčieval. V to krásne okamženie
nebol by uveril rozhorúčeným rtom,
že mi po vzbĺknutí zostane vzplamenenie,
že je to láska tá už, ktorej konca nenie,
že s vami jedine s jediným objemom
naveky držiaval by svoje okúzlenie.
Viac proti plávať…
[
53
]
Viac proti plávať nebolo mi v moci,
zachytil ma ten svieži, silný prúd,
v ňomž dávno triasol som sa ako prút,
čo sa vo víre neprestajnom točí.
V tých chvíľach večerov a tichých nocí
rozvahy chladnej ponoril sa kľud
a musel som vás pritisnúť na hruď
a nazrieť láskou výrečnou do očí,
ku perlám vašich plachých pohľadov,
ku mäkkým vlnám vašich svetlých vlasov
nakloniť sa, ku skvostom vašich rtov
pritisnúť sa tou celou svojou krásou
horúcej duše a až plameň zhasol,
jak vyjavil som, oklamať — bez slov.
Obava
[
54
]
Nie, výronom to nie je okamžitým.
To ľudia všade iba láskou zovú.
A predsa veriť vyrknutému slovu,
čo sľubuje, že neochladne žitím,
že z hlbín srdca, ako teraz cítim,
vždy bude padať v pernu jahodovú,
tam v poľúbení mrieť a krsnúť znovu,
sťa nepostojné prúdenie — sa štítim.

A preto, keď máš ruku v mojej dlani
a prikloníš sa svojou svetlou hlavou
ku mojej k tebe kloniacej sa skráni
a mrieme obidvaja v celovaní,
keď láska tečie najteplejšou riavou,
nespytuj sa o večnom milovaní!
Neodchádzaj!
[
55
]
Neodchádzaj! Nadišla hodina,
keď oči zradili, že láskou horia
a mäkko s otázkou sa v tvoje noria,
či svieti ich blysnúca hlbina
tou láskou, ktorú perna spomína,
keď v odpovedi tichej zahovoria
s iskrami, ktoré v pohľade sa tvoria
a myseľ v milovaní zhasína.

Nie, neodchádzaj! Neopúšťaj nás!
Nebor ten raj, čo duše stvorili si;
mne viaže sa o tvoj hodvábny vlas,
na pernách ľpie, na pohľade ti visí!
Odídeš preč, zahasí diaľka jas
a srdce ľúbiace ku spánku stíši.
Len tebe jedinej…
[
56
]
Len v tebe jedinej ja rád by lásku čítať.
Na teba pozrieť zas, len čo som pozrel preč.
Ku tebe hovoriť, len čo som stavil reč.
Len čo som tvoju dlaň upustil, zas ju chytať.
Ťa k srdcu privinúť, u seba znova vítať,
len čo som hlavu sňal z tých milovaných pliec.
A sťaby večne mal o drahé slovo péč,
po drahej odvete sa opäť na ňu pýtať.

A ty si odišla. Ja slepý v ceste stojím.
A ty si umĺkla. Ja hluchý nečujem.
A pokým obraz tvoj, čo svieti mozgom mojím,
so srdcom horúcim ja ešte celujem,
mráz dušou prechodí splašenou a sa bojím,
že už len spomienku na teba milujem.
Tvoj list…
[
57
]
Tvoj list je veľmi rozvážený.
Neprebleskúva medzi riadky
tvojeho srdca hovor sladký.
Nie, neskrýva sa v utajení,
nie, jeho v tvojej duši neni,
bo zradil by ho povzdych krátky
a neudržal jazyk vratký
horúco milujúcej ženy.

Ty píšeš o tom prešlom čase,
keď bolo v tvojej láske leto
žiariace, voňajúce v kráse,
po ňomž ti iba slza v riase
zostala… Novej lásky nieto,
kým ona sa ti v zraku trasie.
Len nahradiť chceš…
[
58
]
Len nahradiť chceš oné chvíle,
keď sľubovali jeho pery
a slová nachádzali viery,
že nehou lásky, v lásky sile
zjasníte žitie zasmušilé,
a nielen k prahu rajských dverí,
lež voň, kde radosť nemá miery,
vojdete.
                 Dieťa pošetilé!
Nepodávaj mi svoju ruku.
Neotváraj mi staré rany,
ich pálčivú a trpkú muku:
raj v dvojnásobnom sŕdc je tlku
a tvoje v svojom milovaní
chce pieseň tam, kde niet už zvuku.
Od toho večera…
[
59
]
Od toho večera, keď k večeru sa chýli,
tá chvíľa rozkošná prichádza mi do mysli,
keď oči stretli sa, keď dve ruky sa zišli,
keď s bozkom úprimným svoj obraz lásky milý
pre seba navzájom dve duše zachytili,
ku hlbokému dnu svojemu láskou vtisli…
Od toho večera — vše divné chvíle prišli,
že pri tom obraze dno duše mojej kvíli.

Ten drahý obraz tvoj, čo v duši mojej žije,
len srdce rozžiali, no ďalej nepočuje,
že ono ľúbosťou najoddanejšou bije,
že celá duša sa ku nemu túli, vije
a pery otvára na sladké poceluje,
no nie a nemožno objať ho kolo šije.
Viem, srdce tvoje…
[
60
]
Viem, srdce tvoje neraz strepotalo
sťa vtáča, ktoré na konárik zlietlo,
by piesne svoje najkrásnejšie plietlo,
v ne slohy o ľúbosti zapletalo
a lásku, vrelú lásku privolalo,
jej večnú krásu a jej večné svetlo.
Viem, ono sa už neraz s láskou stretlo,
s ňou išlo, žilo, v šťastí zamieralo.

Viem, srdce tvoje hroby lásky skrýva,
v nich práchnivie bez budúceho žitia
to, čo sa na mňa z tvojich očú díva…

Poď, poď mi v náruč, kým je láska živá,
kým ruky tvoje iní nezachytia,
kým znova vzbĺkne duša zábudlivá!
Tys’ mala lásku…
[
61
]
Tys’ mala lásku tedy v dobe zlatej,
a vďačná, že jej zaceleli rany,
mi píšeš o nej zas dve celé strany,
jak dvíhala sa v duši rozohriatej
nahor, nahor ku láske neba svätej,
jak spolu s ním bol pánboh milovaný,
jak zabudli ste na pozemné strany
v nej túžiacej a nikdy neobjatej.

Oj, neverím, že bôžka, čo si mala
nablízku, ktorý bol ti blízkym neba,
nebola by si nikdy scelovala
a celou dušou neoddala seba,
keď jeho duša teba milovala,
keď neba viacej nebolo vám treba.
Ty nebola si v stave…
[
62
]
Ty nebola si v stave pozdvihnúť —
ni potom, keď už zastavil ti riavu
ľúbosti — hrdo svoju peknú hlavu
a zavrieť svoju otvorenú hruď,
ty chcela si ňou ešte potom ľnúť
ku nemu, stopiť skamenenú lávu,
ty ani teraz dní predošlých slávu
v myšlienkach svojich nevieš zabudnúť.

Oj, divná láska zaľúbenej ženy,
čo po zrade sa korí v zeme prach,
čo ešte po rokoch na kolenách
po jednom dávnom túži poľúbení!
A verím ti, že nie je z tejto zemi,
že zrodila sa v nadpozemských hmlách,
tam kotví a že pre mňa viac z nej neni.
Už láska zrodila sa…
[
63
]
Už láska zrodila sa plamenná,
už lásku tvoju neviem zabudnúť,
už nepoznám v nej smutné: zbohom buď!
hoc vymkla si sa z môjho objema,
hoc klesli moje silné ramená,
ktorými obvíjal som tvoju hruď,
už ostatná prervaná naša púť
mne večnú púť za tebou znamená
v tú nepoznanú, nevidenú diaľ,
čo skrýva milovaný obraz tvoj,
čo tíši reč, čo hluší srdca žiaľ,
čo berie teplotu, dúm plaší roj,
pri ktorých som ho v hĺbku srdca dal
a zvinul s ním dovedna život svoj!
Bez teba…
[
64
]
Bez teba niet radosti pre mňa viac,
ty, ako bola, sebou si ju vzala
a duša moja horko zaplakala
za chvíľami, keď teba velebiac,
sťa rozkvitnuté jaro spevná vtač,
ti hniezdo teplé v sebe rozostlala,
ťa šetrila, ťa láskou ovíjala,
sušila tvojej duše dávny plač,
plač dávny jedinkého oklamania,
čo rušil srdca vieru v pravú hruď
a neumierajúcou túhou milovania,
plač, ktorý umrel v hĺbke celovania
a novej viere v lásku, v postrádania
večité, ktoré nevie zabudnúť!
Na Štedrý večer
[
65
]
Oj, povedz, krásny vozduch ďaleka,
čo robí svet môj z duše vytrhnutý?
Či v svetlá hľadiac jeho srdce smúti
tak, ako duša moja narieka
za pohľadom bytosti jedinej,
čo celý poklad duše darom dáva,
či ako mne mu klesá v dlane hlava,
by zakryl trblet slzy úprimnej
v ten najveselší večer v mrúcom roku,
čo láske narodenej strojí ples, —
že svet svoj nevinie ku svojmu boku,
že pre tú jeho lásku prehlbokú
niet svetla nablízkosti práve dnes
bez jeho líc, bez svetla v jeho oku?
[
28
]
V. Bytča 28. III. 1901; SP XXI, 1901, 450 bez názvu pod záhlavím Sentimentálne
                  verše od Jesenského. V prvom vydaní miesto názvu má hviezdičku, v rukopise je bez
                  názvu. — R. v. 1: Svet mojou dušou ľúbený.
[
29
]
Pov. Bystrica 20. VII. 1901; SP XXI, 1901, 451 — 52 bez názvu v cykle
                  Sentimentálne verše od Jesenského. RN „Loreley“, venovaná „slečne O. H.“. Ako
                  motto je v rukopise prvý verš zo známej Heineho piesne o Lorelei: „Ich weiss nicht
                  wass soll dass bedeuten…“ — R. v. 1 — 2:
Už zakopali ideále
i romantiku v tajný taj.
[
30
]
V. Bytča 26. VI. 1901; SP XXI, 1901, 452 bez názvu v cykle Sentimentálne verše
                  od Jesenského. RN „Bozk“, motto: „Nichts für Ungut. Es ist nur zum Bild“. Báseň
                  posiela ako pohľadnicu „M. B.“ (Milka Bezděk).
[
31
]
Martin 11. X. 1901; SP XXII 1902, 191 v cykle Sentimentálne verše, podpis Ján
                  Jesenský. RB. — R. v. 7:
Za Vašej bielej dlani mäkký stisk.
[
32
]
Lipt. Mikuláš 8. IV. 1902; SP XXII, 1902, 325 v cykle Verše, s podpisom J. J.
                  RB. — R. v. 4: Si sám so smútkom. Nik nechápe žiaľ; R. v. 9 — 18:
ó srdce mladé tuhou neblkoc, —
vo radostí a žiaľov výjav hlasný
bárs v kútku nosíš mrk a večer krásny
a prelestnú a tichú letniu noc
so svetlom hviezd a zaľúbených očí
a s pravdou dievčich slov a tepla líc, —
navrátiť ligot páru večerníc
a krásnej, tichej, drahej letnej noci!
Tá pravda i to teplo boly klam
Bols’ s láskou sám i s túhou budeš sám!
[
33
]
V. Bytča 16. I. 1901; SP XXI, 1901, 89 pod záhlavím Z básní Jesenského. RN
                  „Variácia“. Neskôr dopisuje poznámku „Iste slečne M. B.“ (Milka Bezděk). V
                  rukopise je znovu motto z Heineho básne o Lorelei: „Ich weiss nicht, wass soll
                  dass bedeuten…“ — R. v. 1 — 8:
A chaos šumných hostí, pestrú sál
pred pohľadom lesk kýsi mojím kryje.
Ja z neho divné čerpám illusie
s ich snami slepo idem v krásnu diaľ,
v nejž kloní svoju veľkú hlavu žiaľ
v nejž kríže žitia padajú so šije
v nejž každý mžik mi vonné vence vije
v nejž slzy zdroj mi v očiach zablyšťal…
V Jesenského rukopisoch našli sme aj neodoslanú pohľadnicu, písanú vo V. Bytči
                  18. I. 1901 a adresovanú do Žiliny Milke Bezděk (RJJ č. inv. 122), na ktorej je
                  text básne doslova zhodný s rukopisom. Označuje však, že motto je z Heineho a za
                  posledný verš pripája podpis „Jesenský“. Stranou pripisuje: „Nemajte za bánosť! To
                  len tak. Za kartu vďaka…“
[
34
]
Lučenec 12. VIII. 1900; SP XXII, 1902, 324 v cykle Verše, s podpisom J. J. RN
                  „Slečne O.“ a posiela ju ako pohľadnicu Oľge Čajdovej. Rukopisné znenie:
I tuná jasné vzplály hviezdy
a z juhu blesol luny svit.
Ó ako mohol v srdce hupnúť
ten starý, bôľny túžby cit?

I tuná nočný vietor vanie
a šustí v dvore jelši list.
Ó ako mohly hrašky drobné
sĺz opäť v oči moje vnísť?

I tuná vrchov polkruh tenie
sa belavým pod oblakom.
Ó ako príde, že sa v perny
zas vkráda moje tichý ston?

I tuná čujem trotoáru
šum, smiechy pod klenbami brán.
Ó prečo, prečo si ja hlavu
v rúk mojich opäť skladám dlaň?

Toisté svetlo, teplo, [slnečný]
a chladný predsa tento svet;
v ňom teplo Vašej rúčky chýba
v ňom svetla Vašich očú niet.
[
35
]
SP XXI, 1901, 90 pod záhlavím Z básní Jesenského. — Ide vlastne o dve básne. Vo
                  vydaní T je vynechaná rozdeľovacia hviezdička, čím sa stratil zmysel názvu. Prvú
                  báseň datuje Jesenský v Lučenci 22. VIII. 1900, nadpisuje ju „Slečne V. D.“ a
                  posiela ako pohľadnicu Viere Dulovej, pričom ako motto uvádza pravdepodobne jej
                  výrok alebo citát: „Radšej gímy ako rímy“. Druhú datuje tiež v Lučenci 23. VIII.
                  1900, nadpisuje ju „Ty hľadáš?…“ a posiela ako pohľadnicu priateľovi Milanovi
                  Mitrovskému s mottom: „Nech ocot pije, kto chce múdrym byť ja srdce mám a víno
                  budem piť“.
[
36
]
V. Bytča 6. II. 1901; SP XXII, 1902, 324 v cykle Verše, s podpisom J. J.
                  Terajší názov v rukopise je len ako motto.
[
37
]
Martin 20. IV. 1901; SP XXI, 1901, 450 — 51 v cykle Sentimentálne verše od
                  Jesenského. RN „Romanca“.
[
38
]
„Mne dorogo ľubvi mojej mučenie“…
V. Bytča 17. VIII. 1901; SP XXII, 1902, 190 v cykle Sentimentálne verše, s
                  podpisom Ján Jesenský. V rukopise miesto názvu motto z Puškina: „Mnie dorogo ľubvi
                  mojej mučenie puskaj umru, no pusť umru — ľubja“ R. v. 1 — 6:
Ja s teplou dlaňou tisnem ruky chlad
a neverím, že niekdy zteplie snáď.
Ja s vrúcim okom v pohľady bez plamu
sa dívam a viem nikdy nezaplanú,
ja s túžbou nesiem sa kde túžby niet
a nesmiem dúfať, že jej zkvitne kvet.
R. v. 10 — 12:
blesk doletel a vypálil mi zrak
obrátiť k vŕškom zaslepené oči
a odísť z púšte v polia nemám moci.
[
39
]
Lipt. Mikuláš 4. V. 1902; SP XXII, 1902, 366 pod záhlavím Z básní Janka
                  Jesenského. RB. — R. v. 13 — 14:
vo svetle druhých zál a v druhej dlani
vo druhej duši, v srdciach druhých ľudí.
[
40
]
Lučenec 25. VIII. 1900; SP XXII, 1902, 189 — 190 v cykle Sentimentálne verše, s
                  podpisom Ján Jesenský. RN „Vzpomienka“ — ako pohľadnica Marke Ivankovej (vydatej
                  Pietrovej). Motto „Nemajte za bánosť“. V rukopise sú dva varianty, pričom druhý je
                  bližší tretiemu variantu — textu zo SP a Veršov, ktorý sa v rukopise nezachoval.
                  Uvádzame prvý, starší variant, prečiaraný autorom a prepracovaný:
Ó kde sú časy, keď ste boly ešte
tou najvzácnejšou pre mňa susedkou,
najdrahším deckom v celom drahom meste?

Hľa! ako všetko v žití padá v rov!…
Zvon čujem volať v tiché služby ranie
Sňah zamrznutý vržďal pod nohou.

Dych paril sa a luny ligotanie
diamanty [niesol] v cestu, stromov srieň.
A volal zvon a šli sme na volanie

Až sedem bilo v krátky zimný deň
Nad Lyscom v nebi plály rudé zory
v deň, v ktorom duša hreje, srdce horí…

Už rozspievané zmĺkly v dušiach chóry
A zvon je tu, lež prestal v ustách znieť
a nebo tu, len v srdciach ho už niet.

Deň striasol srieň a zahnal luny plam.
Ja v kostol s Vami viacej nespiecham.
Len niekdy vídam tiché dievča, v dlani
so spevníkom — v tom mojom spomínaní.
V druhom variante sa prvé dve strofy v podstate zhodujú s prvým variantom,
                  tretia strofa s textom v SP a vo Veršoch, štvrtá znie:
a v popolavú neba priehlbeň
už zablčaly rudolíce zory:
Tichúčko bije sedem v krátky deň
Ostatné verše sa temer zhodujú s textom v SP a vo Veršoch. — Marka Ivanková
                  odpovedá vlastnou básňou na pohľadnici z Martina 29. VIII. 1900 (uložená v
                  MJJ).
[
41
]
Martin 16. I. 1903; ĽN VII, 24. IV. 1903, č. 44, s podpisom Jesenský. RB. —
                  Posledné štyri verše v rukopise pôvodne:
že sa už viacej nevráti,
keď sa ti oči smialy
a prsty, prsty belavé
veselú pieseň hrali.
[
42
]
Bratislava 8. VI. 1902; SP XXII, 1902, 425 — 26 pod záhlavím Z básní Janka
                  Jesenského. RN „Vo Viedni (Anglická záhrada) 7. VI. 1902“.
[
43
]
Lipt. Mikuláš 1. V. 1902. RN „Marienče [Hönsch]“. — V rukopise namiesto našich
                  posledných štyroch veršov text (posledné dva verše prečiarknuté):
Poď k stolku ku mne drahá dolu
nech z týchto hriechu močarín
vyletím s tebou biednou spolu
do vyšín s tvojím nešťastím!
Ó prejdi deň, vráť noc mi cennú
a hlávku drahú, zneuctenú.
[
44
]
Bratislava 20. VI. 1902; SP XXII, 1902, 427 — 28 pod záhlavím Z básní Janka
                  Jesenského. RN „Próza“.
[
45
]
Lučenec 20. VIII. 1900; SP XX, 1900, 416 pod záhlavím Z básní Jesenského, s
                  datovaním 20. VII. 1900. RN „Malý list“. Venovaná Oľge Čajdovej. — V článku Moje
                  verše a pán redaktor Škultéty (Živena XXIII, 1933, 244 — 247, tiež JKS 666 — 670)
                  Jesenský cituje úryvok zo svojej bližšie neudanej básne z mladých rokov, s
                  podobnými obrazmi a motívom, aké použil v básni K bielemu lístku:
Za chlumy vrchov slnko zašlo.
I tepla niet, i svetlo zhaslo.
Zadýchol októbrový chlad.
Čuť severáka búrne spevy.
Zrieť žlté listy trepotať
a padať rudé lísťa révy.
Úryvok je z básne Už,už…, v rukopise datovanej v Martine 18. X. 1896.
                  Uverejňujeme ju v prvom zväzku Spisov. — R. v. 14: už chladný vietor duje s hôľ;
                  R, SP, V I/1) v. 16:
že doždal si sa v jare zimy.
[
46
]
Martin 17. II. 1903; SP XXIV, 1904, 410 — 12 bez názvu, zaradená ako 5. číslo
                  Veršov ľúbostných Janka Jesenského. RB. — R, SP s niekoľkými lexikálnymi
                  odchýlkami od textu Veršov.
[
47
]
Pešť 1. X. 1903; SP XXIV, 1904, 408 — 410 bez názvu, zaradená ako 4. číslo do
                  cyklu Verše ľúbostné Janka Jesenského. RB. Miesto nášho 20 — 61 verša („Svetielka
                  nočné hasli radom…“ — „až vyschol život koreňa…“) v rukopise text:
Roztvorily sa kvety radom
a vánkom niesly vôňu nám.
V tom tichu šeptalo čosi,
či srdca bol to sladký vrav,
či šelesť padajúcej rosy
či bzukot mušiek, hovor tráv? —
No ja som počul ústa vrúce
a videl mäkký, čierny vlas
a cítil oči milujúce
a srdca rozochvený hlas…
Hej, vtedy vonná ruža padla
na moju pobúrenú hruď
do srdca korene si vpriadla
To pieseň jej. Ó zdravá buď
Tak jako v tej podivnej chvíli
keď nápev pieseň zastavil
keď citu cit sa pozdravil
[v objeme by sa] zachytily…

Ach prečo, prečo jaseň vrhá
to žlknutie na mladý list
Ó prečo víchor žitia trhá
i korene? Ó prečo prísť
hvizd mrzkých úst tak musel znáhla
ó prečo ruža milená
z tej mojej duši tak vytiahla
si sladký život koreňa?
R. 10 — 6 verš od konca:
čo žije večným nepokojom
sťa ja so svojím životom
vždy hladať prešlú tíšku noci
minúty pominuté v nej
tú hĺbku prižmúrených očí.
[
48
]
N. Mesto n/Váh. 15. X. 1904. Spolu s ostatnými sonetmi tohto cyklu (až po sonet
                  Na Štedrý večer) adresovaná je Oľge Kraftovej. V pôvodnom rukopise, opravenom
                  autorom, miesto vykania je tykanie.
[
49
]
N. Mesto n/Váh. 14. X. 1904. RN „O. K.“. Jesenský reaguje na nezachovaný
                  rozpomienkový list Oľgy Kraftovej z októbra 1904. V rukopise verš „keď k nebu učí
                  hľadieť dievčiu tvár“ ešte nie je a nie je ani v súkromnej listovej zásielke básní
                  asi z decembra 1904.
[
50
]
N. Mesto n/Váh. 13. X. 1904. V rukopise ako podtitul poznámka „spievala O. K.“.
                  V súkromnej listovej zásielke asi z decembra 1904 ako podtitul poznámka: „spievala
                  slč. O. K. 12. X. 1904“. V liste v. 6: „piesenku, v ktorej ktosi — neborák“; v. 9
                  — 11:
Jak v piesni je i on by podvečer
tak rád ísť k Vám a pošepnúť, že žiali,
že k prahu Vašich uzamknutých dvier
Prívlastok „uzamknutých“ je aj v rukopise, rovnako i zámeno „ja“, ktoré však
                  autor prečiarkol a nahradil zámenom „on“.
[
51
]
N. Mesto n/Váh. 18. X. 1904. RB.
[
52
]
N. Mesto n/Váh. 24. X. 1904. RB.
[
53
]
N. Mesto n/Váh. 1. XI. 1904. RB.
[
54
]
N. Mesto n/Váh. 3. XI. 1904. RB. V Jesenského odpise, ktorý posiela pripojene v
                  súkromnom liste 11. XI. 1904, má báseň názov „Juj!“ a podtitul „Soneta“. V
                  názoroch na stálosť vlastných ľúbostných citov bol Jesenský skeptik a fatalista.
                  Láska vôbec, podľa neho, „je nepostojná“, nevie sa „udržať dlho na jednom punkte
                  a… musí ďalej“ (list 11. II. 1905), „má svoju periodu, keď blčí a každý oheň musí
                  prestať blčať“, aj keď „jej iskry tlejú snáď“ (list 9. III. 1905). Jeho súkromná
                  korešpondencia je preniknutá častými aj úprimnými obavami, „či mi cit ten zostane
                  na veky, či ho nestratím pri príležitosti po čase“ (list 8. XI. 1904).
[
55
]
N. Mesto n/Váh. 8. XI. 1904. RB. — Posledné dva verše v rukopise:
odídeš, príde miesto teba čas
a v slepote mi vrelú dušu stíši.
[
56
]
N. Mesto n/Váh. 10. XI. 1904. RB. Jesenský vpisuje báseň do súkromného listu
                  16. XI. 1904, ale bez posledného verša, odôvodňujúc, že „Ostatný riadok je
                  hlúposť“. (Pozri tiež poznámku k básni Z výletu.) — R. v. 11: A pokým obraz tvoj,
                  čo tanie modzkom mojím.
[
57
]
N. Mesto n/Váh. 12. XI. 1904. RB. V súkromnom liste 16. XI. 1904 Jesenský,
                  vpisujúc báseň, osvetľuje jej motiváciu: „Áno Váš list sa mi zdal rozvážnym a
                  korrektným, čo som aj hneď v ten deň složil do ,báječného‘ soneta.“
[
58
]
N. Mesto n/Váh. 12. XI. 1904. RB.
[
59
]
N. Mesto n/Váh. 21. XI. 1904. RB. Báseň doteraz knižne vôbec nevyšla.
[
60
]
N. Mesto n/Váh. 29. XI. 1904. RB. V súkromnom liste 29. XI. 1904, uvádzajúc
                  odpis básne, Jesenský dodáva: „Nuž ja som myslel na Teba a zdá sa mi, že to padá
                  na mňa. Nie, nie, na oboch nás to rozhodne nemôže padať a menovite na Teba nie.
                  Ty, ak si aj mala lásky, Ty si ochladla proti ním preto, lebo si snáď musela
                  ochladnúť a ďalšie záujmy si nemohla prechovávať, kdežto vo mne chladly tie lásky
                  bez všetkých príčin, obyčajne rozchod mával ten následok u mňa, že som sa vracal
                  prázdny a suchý, alebo s druhými záujmami. Ale to bolo iste preto, že nebolo
                  lásky.“ O niekoľko dní neskôr (v liste 7. XII. 1904), už nie v priamom súvise s
                  básňou, charakterizuje svoje „lásky“: „aké to boli lásky, aké krátke, aké nič a
                  ako zďaleka nie lásky…“
[
61
]
N. Mesto n/Váh. 8. XII. 1904. RB. V rukopisnom odpise adresátke asi z decembra
                  1904 má báseň motto: „Dievčatko si myslí…“ a za posledným veršom básne je ešte
                  otázka „Čo?“.
[
62
]
N. Mesto n/Váh. 8. XII. 1904. RB. Z vydania T báseň vypadla. Nekvalifikujeme to
                  však ako autorov úmysel, ale ako nedopatrenie redakcie. — R. v. 7 — 14:
Ty ani teraz dňov predošlých slávu
vo svojej mysly nevieš zabudnúť.

Oj divná láska zaľúbenej ženy
čo korí sa v nej až po zemi prach!
Oj darmo hovoríš o odľúbení
so srdcom lovíš iskru v prešlých hmlách
v nich keby zasvietilo čoho není,
viem, mohol by ísť svojích po cestách.
[
63
]
N. Mesto n/Váh. 18. XII. 1904. RN „14. XII. 1904“. — V súkromnom liste z Nového
                  Mesta 19. XII. 1904, posielajúc zároveň báseň, dodáva, že ju písal po rozlúčení v
                  Pešti v hoteli Londýn, keď adresátka odišla k bratovi do dnešnej Juhoslávie, a
                  komentuje báseň takto: „… ale čert vie, človek nikdy nemôže vysloviť tie
                  myšlienky, ktoré si myslí, keď myslí na to najdrahšie, čo má na svete a to
                  najdrahšie sa mu stratilo a nezostalo po ňom iba túženie za ním.“ V liste 5. IV.
                  1906 poznamenáva o sonete: „Celkom romantický.“ V Jesenského odpise v liste 19.
                  XII. 1904 v. 11 — 12:
hoc ona hluší reč a srdca žiaľ,
a bere teplotu, dúm plaší rôj.
[
64
]
N. Mesto n/Váh. 20. XII. 1904. RB.
[
65
]
N. Mesto n/Váh. 23. XII. 1904. V rukopise venovanie „O. K.“ (Oľga Kraftová). V
                  súkromnom liste 23. XII. 1904, posielajúc opis básne, poznamenáva: „Vidíš vykrútil
                  som to, ale je to za to pravý, pocitený cit — a veľmi smutný za to sa mu aj treba
                  zasmiať. — Môj svet si Ty s Tvojimi lícami a so svetlom v Tvojich očiach a Ty si
                  ďaleko, láska moja je ďaleko a preto je smutno. Strach!“ V rukopise (aj v
                  Jesenského odpise v liste 29. XII. 1904) 1. verš: Oj povedz prázdny vozduch
                  ďaleka.

--- KAPITOLA 4 ---

IV. Bez nadpisu
Obsah
Rozpomienky
Pieseň poddaných
Prichádza…
Po odsúdení
V Pešti
Reflexia
Kam?
Rozpomienky
(Venovanie)
[
66
]
Tým, ktoré som za časov bálov
v ľahučkom tanci letiac sálou,
parfumom šiat a vôňou štíc,
blízkosťou zapálených líc,
dychčiacich hrudí, ramenami
obejmutých — omámený —
odnášal preč od gardedámy
a v takte s hudbou nadšený
o ľúbosti som hovorieval,
alebo idúc z promenád
im deklamoval, že ich rád,
a v noci fantázie spieval
pod zatemnelým oblokom,
im cukríky a kvety nosil
a môžbyť citov s prítokom
ich aj o večnú lásku prosil
a v živote, čo rve nadol
pre soľ a chlieb do temnej bani,
tak často ku nim ochladol,
alebo tašiel oklamaný, —
tým verše tieto posviacam,
v tej duši preplnený vďakou,
že niekdy, hľadiac do ich zrakov,
v ich zorničkách som býval sám.
Či vieš? Bol večer. V čierny plášť
oblieklo jasné nebo seba.
V dážď, v tichý, drobný, letný dážď
sa premenili slzy neba,
akoby sa v ten čierny mrak —
nímž kryl si tváre záblesk milý
a rozžialený, modrý zrak —
už viacej slzy nemestili.
Mne náhle prelomil sa hlas
v rozochveného srdca tlku,
nazdával som sa, že mi ruku
na rozlúčenie nepodáš
po slovách tých, čo z citov rieky
vytryskli ako vodomet,
v ne blysli očú papršleky,
že každá krupaj bola kvet,
čo idúc z hrude v srdce padá
a splýva v jeden teplý prúd;
veď vravela si, že ma rada,
nakloniac sa na moju hruď.
Po toľkých časoch, toľkom boji,
tichučkých húdb pod oblokom,
ichž harmónia nerozdvojí
niť, ktorá spája sny ku snom,
len sladkosť nalieva vo zmysly
a dvíha dušu hviezd vo zmes.
Po toľkých kytkách, čo na ples,
na koncerty a žúry prišli
tak nenazdajky čakaných,
po toľkých nocí hlučnom bdení,
čardášoch s tebou skákaných
a zaľúbenom nejedení!…

Ty vystrela si slnečník,
na tebe bola blúzka nová,
a dážď!… Utíchli srdca slová.
Zamĺkol lásky tichý vzlyk,
keď s vetrom šľahlo bezohľadne
nebeských krupají zopár
na tvoje líce biele, vnadné,
na tvoju roztomilú tvár.
Keď sukienočka pozaviala,
červený zatriasol sa mak,
čo si to za klobúčkom mala,
a drobulinkých črievic lak
zavlhnul v mokrom trotoáre,
čo v jasoch svetiel večerných
sťa čierny mramor v slnca žiare
sa jagal. Naše tône v nich
šli tíško párom pred nami,
raz uťahujúc sa za nás…

A ty si utiekla do brány
a šepla: „Zbohom! Druhý raz!“
*
Sám zostal som. Tak zdalo sa mi.
A veď som predtým sám už bol
pri dáme, ako druhé dámy,
s tým citom, ktorý vyšibol
do planej lúky, ta, kde niet
tej farby kvieťa, tónov v slove,
čo druhým kvitnúť druhým pieť
sú v každom mžiku pohotove.
Sú vstave seba zabudnúť
pri kvitnutí, pri sladkej piesni,
keď láska naplňuje hruď
a večne zostať túha tiesni.

Hoj, falošný je ženský ret,
čo šepoce, to láskou nie je,
bárs holduje jej celý svet
a skladá citné epopeje
poetov neprehľadný zbor,
bárs i ja biedny teraz s nimi
pre teba, žena, ľstivý tvor!
hľa, v hluchej noci kujem rýmy.
A za mnou celý rákoš diev.
Ech! Žlčou sa mi srdce plní,
že niekedy najsladší spev
som zmijám spieval na úslní,
žiariacim v farbách storých krás.
Tam v očiach neba drahú výšu,
tam v ústach anjeličí hlas,
tam v lícach nehu, ktorou dýšu,
tam v dlaniach teplých šťastia báj,
tam v bielej duši, ako sňahy,
oddanej, čistej lásky raj,
raj jediný, raj večne drahý!
Tvár zahanbenú kryjem v dlaň:
veď každý pohľad ich bol lhanie,
zvuk slov o láske — smiech do rán,
otrava sladká — celovanie.
Zdá sa ti: teplý tečie prúd,
nevinná, čistá svieti dúha,
a predsa mladú, sviežu hruď
ich jedna len prerýva túha:
v tom srdci, v ktorom lásky cit
v najmenších zhyboch jeho planie,
jedine zrkadlo si ctiť,
v ňom iba sebamilovanie.
Svoj neodolateľný zrak —
v tom túžbou zapálenom zraku,
tých svojich „bielych“ prstov tlak
v iskrennej ruky teplom tlaku;
ten úbel svojich krásnych líc
v horiacom, zahanbenom líci,
a pôvab rečí na tisíc
v tom vzdychu k nej, ku krásavici,
tú kyprú mäkkosť svojich rtov
v roztvorenej od šťastia perne;
peľ ramien v rade objemov,
zvod lži vo stone, že sú verné.
Hej, víťazstvo ich vlastných krás
to láska ich — to peklo neba;
tá láska k druhým — hajno fráz,
v nej ľúbia seba, seba, seba!

Ich láska nepribíja cit
svoj k prsiam milovaných ľudí.
Pre čipku šiat, čo obdiv budí,
sú vstave zradne opustiť,
keď fŕka na ňu dažďa struj.
Už zdá sa ti, ich oči horia,
rty ponúkajú: poceluj! —
tu o klenotoch zahovoria
a rty a zrak a hlávka — tam!
Už zdá sa ti: ich prsia dmú sa,
hneď v objem padne hlávka rusá
a zbudujete šťastia chrám
pre doživotné potešenie
po smrť a či po rova mráz, —
a tu ti ona pripomenie,
že jej dnes dobre drží vlas,
naprávať by ho bolo treba
po takom tuhom objeme…
Oj, láska vždy zabúda na seba.
Keď milujeme — nevieme.
Ten jeden klobúk s pštrosím pierim
keď odoprieš — ach! Bože môj!
Predošlá láska už je boj.

Nie, neuverím, neuverím,
čo sto ráz povieš: milujem!
Po našej láske — veta, veta.
Ó, tebe, ako ja — už viem —
je milšia tvoja toaleta…

Tak myslel som a v mokrú noc
sa pustil zmalátnelým krokom.
A predsavzatí moc a moc
v rozhorčení tom prehlbokom
sa zrodilo.
            Tak zajtra hneď
ku raňajkám vystane kvet.
I stretnutie o ôsmej ráno,
poobede i večer. Áno.
Hoj, obídem ich veľký dom.
Nie, nebude ma nikdy vidieť
krk krčiť pod ich oblokom
a v ohni ľúbosti sa stydieť.
Však príde ešte bálov čas.
Tam potom s úradníckou tvárou
mrazivo poviem: „Prosím vás!“
Rozhovor začnem frázou starou,
so starou frázou dokončím.
Až podiví sa moja slečna,
kam podela sa láska večná,
či hmla to bola, para, dym.
Čo mám rozsievať márnotratne
tie jasné perly citov, snáh,
keď chybí hrdlo akurátne,
bielučké ako, ako — sňah,
pre ne, a niet tých vzácnych nití,
tej lásky ku druhému dosť:
pospájať oné perly, city
v jedinký, harmonický skvost.
A proti dáme byť poetom,
byť poetom pred celým svetom,
to jest: v tých prsiach krásu mať,
mať krásu v myšlienkach a slove,
čin každý do nej obliekať,
a svet ten, ktorý tuším v rove,
tak sa zdá, hnije, do tých krás
zachytiť — učiť počúvaniu: —
je v púšti volajúci hlas,
je pokus blázna k vysmievaniu,
je tichej, nemej slzy prúd,
čo v granitové padá skaly.
A keby bila celá hruď,
jej tvrdé prsia neprevalí…

Niet, niet na tomto márnom svete
bezzištnej, čistej krásy viac.
Nadarmo v duše zrakmi tnete,
sklamania z toho vyjde plač.
Kamenie púhe egoizmu
je tam a to, čo príde k nám,
je farbené cez falše prizmu,
je iba fráza, lož a klam.
Hej, svet sa dávno naučil
lhať. Zalže slzy potečenie,
lže priateľstvo, oduševnenie,
lže slabosť pod larvami síl,
lže silu pod slabosti maskou,
lže túhu, objem, oddanosť,
lže, hnaný sťa ty — samoláskou,
sťa ty, môj neoceniteľný skvost!

A ten, kto chová v sebe cit
ten čistý, krásny, božský, pravý,
s ním ide v svet a s ním chce žiť,
je vták — čo honí jastrab dravý
a šklbe brká jeho pier,
so zlosťou až do krvi raní.
Uštvaný dychčiac nájde mier
len v húšti neprehľadnej stráni.

I dumal, dumal, dumal som,
že nebudem viac poetom.
Do práce strčím obe ruky
a hlavu vied v logický kráť.
Tam lahodivé cvendžia zvuky,
z nich dá sa zlato vypaprať.
V nepretrhnutom lásky snení
svoj celý mužský život viesť
chce iba kvintán zaľúbený,
nie kto má rokov dvadsaťšesť
a komu život volá: Stoj!
Do ruky rozum! už zatvára
sa pomaličky brána jara.
Tu leto. A tak práce znoj!
Nie citov a sĺz babských toky.
Nie na to rozum boh ti dal,
by srdcom si ho rozlieval,
keď démon pozrie modrooký!
A tak ďalej.
             Hoj, moc a moc
prelietlo mojou teplou hlavou
v tú letnú, mokrú, špatnú noc.
Až keď už dážď sa pustil riavou,
pocítil som, že som sťa myš
premoknutý a sám na dlažbe.
Dokola nikde svetlá skrýš.
Tma, smutno, pusto, sťa vo väzbe.
Len v diaľke kmital kýsi jas.
Až konečne na prekvapenie,
zablúdiac vo vysokú raž,
som zbadal, že tu mesta nenie,
čo zasvieti i spozdilým.
I teraz po tak dlhom čase
nad postavením nemilým
sa trpko musím usmiať zase,
že som raz takým smiešnym bol:
pozahnať chcejúc túžby vrelé
a lásky stíšiť krutý bôľ,
som zablúdiť a zmoknúť cele
bol vstave. A že tichý sen
na moje neprichádzal oči,
keď už na lôžku v pozdnej noci
mi plniac srdce klamu blen,
do hlavníc hlavu pchal som márne,
i oblečúc sa ešte raz,
zašiel som blízkej do kaviarne
otráviť i ten krátky čas,
čo zostal ešte do svitania.

To srdce ľudské keď sa klania
pred modly svojej obrazom,
nadarmo dvíha človek hlavu,
želaním, prosbou, rozkazom,
posmechom britkým až do znavu.
Ech! biedny, malomocný um!
Tak padne jeho pevná vôľa
v rozkolísané vody dúm,
sťa tvrdým kameňom by bola,
— na dno, a nad ním tečie prúd
zas strmo ďalej v citov lávy.
Až keď vyschýna — tužibuď —
sa ukazuje kečka hlavy,
a oči schopné k robotám,
a nos nielen pre ruže vonné,
pár uší nielen ku slovám
ľúbosti chytré, bezúhonné.
Až vylúpne sa celý muž
hrať chlapskú rolu zasa súci,
nielen na telo a na fúz,
no kameň pravý, murujúci
tie snahy v pevný, silný hrad,
čo káže rod pre žitie svoje
pri každej chvíli murovať,
kým máme v nás, od boha čo je…

*

V pár lampách ešte mžikal plyn
cez dymu závoj popolavý:
lokálom dlhým, rozsiahlym
zapáchal výpar čiernej kávy
a vykúrených cigár smrad
zmiešaný s vôňou violety
od dámy v kase, ktorá snáď
ňou pofŕkala zvädlé kvety
zdobiace vysokú jej hruď,
objatú v snehobielom drieku,
naňž z hrdla padal perál prúd
a blýskal v lampy papršleku.
Jej biela tvár a zvitý vlas
v účes veliký, plavý, matný,
v tom lesku vázičiek a váz
a kasy mramorovej platni
sťa nepostojný blesk a žiar
sa mihotali neustále,
a s ním i obŕv čiernych pár,
rtov karmín, ruky tučné, malé.

Pri peci hudba driemala,
len basista a kontráš pili
z veľkého pivo pokála,
čo u nás „krígľom“ pokrstili.
Sám primáš ale biliard hral
s platiacim sklepníkom o stávku.
Tam zas sa druhý zahrabal
do karát a pre objednávku
kávičky, piva, zmrzliny
pikolo zostal jediný
pre hostí, čo tam ešte boli,
pozasadnúc za malé stoly.

I mňa posadil úctive
a doniesol mi šálku čaju,
denníkov celú Himaláju.
Ja vhrúžil som sa dychtivo
prečítať novinôk zopár;
v Charybde žitia jak sa víri,
jak pluje zasa pravde v tvár
ten rákoš, čo sa nezapýri,
keď vlastným deťom reže krk
a hlása krvavými pysky,
že mení iba v zlato štrk,
v šľachetnú zver rod zvierat nízky,
do jednej mrcha nádoby
chce všetky horské riavy schytať,
zo sŕdc tie božské ozdoby
pre svoje tučné líca vyťať
a takto postaviť za cieľ
len zbojstvo a zo zbojstvá zisky,
kým juni smelých rúk a čiel
neudrú ho cez mastné pysky…

No ale ďalej načo viesť
o tomto predaromné reči,
keď nám už iba jedno svedčí:
do vrecák strkať tvrdú päsť.
Päsť, ktorá drobí tvrdé skaly,
päsť, v ktorej kvitne skúpy hon,
päsť, v ktorej rodí mrcha strom,
päsť, ktorá rudu v oceľ páli
a kuje len cudziemu meč,
valaškou iba k tancu zvíja…
… No, zdá sa: ja utiekam preč,
mňa chyce vlastná fantázia
a strácam pôdu pod nohou.
Chcem hlavu dvíhať, v srdci čistý,
sťa druhý zver a žiť, no blyští
sa topor nad ňou, úbohou, 
a tak…
       Je pravda. Priznať nutno:
nemyslel som v tú letnú noc,
že preto mi je v duši smutno,
že bied nie u nás: — v nás je moc.
Nie, preto nie.
                Cez novín riadky
pri čaji (veď som mladý bol)
pod božou chvíľou prešibol
mi obraz jej, jej obraz sladký,
smejúci sa na lásky reč
a zľahčujúci moje žiale,
nedbajúci na ideále
pocitov, — a tak krásny preds’!
Tak čistý, biely v ráme vlasov,
uvitom z lesklých pavučín.
A v obrázku tom, plnom krásou,
nezabudnuteľných očú stín,
keď v nehe odkryl svoje čary
a skrýval pod pár mihalníc,
pri pohladení bielych líc
a dotknutí sa vrúcnom tvári…

Či sen to bol? Ach, zdalo len
sa mi to iste. Ale vrelo
mi srdce… A tu prišiel deň,
keď sklamaním sa rozbolelo,
či neverou vo pravý cit.

V zmes čiarok splývali sa riadky.
Len pohľad som si chcel zakryť
a hľadieť ticho na pamiatky.
A koniec chystať dnes i tým.
Čo vraví ona, že ma rada?
Viem: veta tá je srditým,
no sladkým uštipnutím hada,
čo oviť chce a zlámať úd,
či zoslabiť a potom hrešiť:
až oheň v mdlobu páli hruď,
sa v chorobe tej trápnej tešiť,
zájsť ukrutným sa chichotom,
keď pobúrené lásky city
pre lásky pocit pravý, krytý
chcú požertvovať životom
tohože, čo ich v duši nosí,
totižto muža, človeka.
A láska, ktorá lásku prosí,
je kliatba chlapa odveká!
A chlap ten sám je mužstva kliatbou.
Čo žena? Svoju lásku len
postaví muža na plameň.
Pomiluje, no len za svadbou,
a do tých čias je umný tvor,
čo rozumove ranu jatrí.
— Ak rád máš, s papom prehovor
a príď vo fraku jak sa patrí. —
Tak na hruď bude hlávku klásť.
I očú vzhľad i cit vypustí.
Hoj, potom môže prísť aj dážď
a ak chceš, nuž ťa neopustí.
No vo výhľade musí mať
na štyri metre zlatú šnôrku,
klobúkov ale dvadsaťpäť,
automobil alebo štvorku
a s „gumiradlom“ ekvipáž,
na zimu koncerty a hody
v paláci, čo v Paríži máš,
v tých siedmich sálach na poschodí,
na leto kúpeľ morských vôd.
Len potom bude poetickou,
až potom s ideálom choď
ku nej — a bude romantickou.
A ja? Mám kviľby poézie
a odbor krásny: pravdu, jus.
Chcem žiť? Z tamtej sa nevyžije
a tento dá mi chleba kus
i medu ešte naň mi natre.
Človeče! Čo ty z toho máš,
že palmy sadievaš na Tatre?
v oblakoch orieš? Seješ v jas
zôr rudy? Hviezdy pod opraty
chceš dostať? A na vetra van
si sadnúť, letieť v koncert svätý
ďalekých, nedostižných dám,
ich hudbu, hudbu sfér počúvať
a potom nazad kočírovať
vo svojej izby chladný kút,
tam miesto sviece svoju hruď
zapáliť zas a sliny vlastné
prežierať, s nadchnutím do strún
ponoriac prsty?
                Hrnce mastné
sú krajšie sťa kmit hviezd a lún!
Tá tvoja trojuholná chyžka
je tmavá, mokrá, studená.
Tam hore kyvoce sa šiška
na strome, ešte zelená.
Zraz kameňom ju múdrym vedy,
do novín daj a na plagát,
že šiška tu raz naposledy
s firmičkou: „eďvéd, advokát“.
A potom nech tá tvoja hlava
v ekonómii práva pláva,
že totiž o ňom tam je reč,
kde bezprávie zodvihlo ruky,
a akže nemáš dobré drúky,
nehanebne odkuľhá preč,
že chlebík lepší býva v raži
a dáma v starom foteli
(jejž očká k pravde privreli)
vie dobre, kedy zlato zváži
(prax starú šatka necloní,
to hovoria aj zákony).
A nos je načo starej dáme?
Zavonia ona, chytrá, hneď:
či huňu prevesenú máme,
či ľaliový vonia kvet
parfumom z prebohatej šaty.
A uši tiež si neschová.
Vie, či to krpec ku nej chváti,
či topánočka laková.
A keby pre meč a pre vážky
dlaň mohla dať tá panička,
uhádla by: či mozoľ ťažký,
či rukavička anglická
do ruky spravodlivej zašla.
Nemusela by uvidieť,
že niekdy by aj dukát našla
v tej pravici, sa zastydieť,
že v horlivosti pomýlila
(ju slabú ľahkú vezmú v reč),
že v pravú vážky zachytila
a v ľavú ruku slávny meč.
No zas zabieham…

                 Tam pri stole
úžasný krútil v hlave zmes
a vrtel štítom pevnej vôle,
že nebudem viac myslieť dnes,
ni zajtra, ani nikdy potom
o nej, prekrásnej, plnej vnád,
a čoby váhal so životom.

A predsa, predsa naporad
na um mi chvíle prichádzali
radostné, keď som býval sám
s ňou.
       Raz sme spolu v parku stáli.
Noc bola Mesiac ku horám
sa skláňal. Stromy dlhé tiene
vrhali v striebro jazera.
V ňom hviezdy neba zapálené
sa kúpali od večera.
Srieň mesačného svetla driapal
sa po pňoch vyšších topoľov
vše vyššie, koruniek sa lapal,
na vrch skočil nad zápoľou
a tak sa redikal ku chlmu
pahorkov. Šumel rieky tok.
A cvrčky, ako bez rozumu
— sťaby neboli už za rok
ohlásili sa — čvrlikali,
raz ten, raz ten, raz tu, raz tam,
raz nablízku, raz v malej diali.
(Ja veľmi rád tých cvrčkov mám!)
A pri mne ona, bledej tvári.
Jej rúčku tisne moja dlaň.
Jej zrak sťa kvitnúci by ľan
modrými jazierkami žiari.
Mnou preletel podivný prúd
a rúčka jej sa v mojej trasie
sťa pohýbaný svieži prút.
Ramenom prelomenú v páse
ju tisnem k prsiam…
              Chvíľa. — Vzdych,
čo šepce mi: Ó, ja ťa rada.
Mne srdce zachytáva dych,
či bozk, kam duša lásku vkladá…

… Raz zasa ples bol. Skvostná sál
zvučiaca hudbou, bleskom plná.
Hej, cigáň práve valčík hral.
Ja niesol som ju, ako vlna
odnášala by pestrý kvet.
Jej oči zas sa nežne smiali,
zas sadol úsmev šťastia v ret
a bledé líca sčerveňali.
Hruď dmula sa a tlkotom
sa hlasným srdce ozývalo.
— Ach, taká, taká šťastná som —
mi čosi v ušiach zaznievalo.
— A príčina? — Vy, drahý môj! -
Ó, bože, či sa chvíľa vráti?
to rozčúlenie, nepokoj,
oduševnenia záchvev svätý?
Či ak sa už nevráti viac,
či na chvíľu sa zopätuje
ten srdca najšťastnejší plač?
Najblaženejšie poceluje
úst či pocítim ešte raz?
Či ešte niekdy svoju hlavu
na zvlnenú hruď zložím zas
a zhladkám vlasov svetlú riavu
na okamženie krátke len?
Či počujem trasúce perny,
keď vravia: ja ťa milujem
oddane, večne, veľmi, veľmi?!…

… Tu zasa raz. Že večer bol,
podotknúť ani nemusíme:
dvoch zaľúbených duší bôľ
a radosť radi chodia v stíne.
Chodníček parku spustol už.
Prechádzajúci roztratili
sa, aby po prechádzke kus
aj žalúdky si opatrili.
Len my sme pozostali snáď.
Posadili sa na lavičku
a… ale načo spomínať,
že líce priľnulo ku líčku,
že rúčka v ruke, v dlani dlaň
a šepotanie: rád ťa mám!
sme zobrazili idylicky.
Nie veliký je lásky duch:
ten istý pozor, jazyk, sluch,
to isté zakončenie vždycky…

A chvíle míňali sa len
v tej kaviarni, v tom smrade, dyme.
Na očiach deň, na duši sen
s tým predsavzatím: uvidíme,
či neroztrhám lásky sieť,
nestrasiem jej ohyzdné putá,
nevymetiem zo srdca smeť
a prach, nímž duša zapadnutá;
že neobrátim viacej zrak
ku nej, že nepomyslím viacej,
kam zatratil sa plytký šľak
jej nôh, kam obraz neľúbiacej
zapadol, kto uniesol dom
ich veľký, bránu maľovanú,
kam ju, údajne milovanú,
tak často odprevádzal som.

Je koniec lásky a či bludu.
Nuž ďakujem i za ten blud.
Ja čakal zlato — dostal hrudu.
Pozdravená i za to buď!
Veď si to ty vyviedla z noci
oslepeného sem na deň,
otvorila zamknuté oči
a divnú zastrela si tieň.
Naučila si, ako dívať
sa na svet tento múdry mám.
Čo povedať, čo v sebe skrývať,
čo počuť, keď už počúvam,
kam kročiť nohou, keď už kráčam,
kde postáť, keď sa zastavím,
kde plakať, keď už slzou máčam
si zrak…
         Ach! Ale zabavím
sa naposledy na tú slávu
mojeho víťazstva nad ňou!
Ej, chlape! Semže vrúcu riavu
buteľkou skutú objemnou,
nech svojím ohňom krv zapáli,
udusí srdca mrcha žiaľ!
A cigáni ak neplakali,
nech plačú, že som slzy lial
nad veselými prameňami
ľúbosti, aby uvidel,
že smiešny som bol so slzami
a aby ich znenávidel!
* * *
Od tých čias minulo pár rokov.
Ja si na všetko spomínam:
že v tú noc dva razy som zmokol
a išiel s hudbou bohviekam,
tak myslím pod okienko známe,
kde cigán veľmi smutne hral
o šuhajovi, ktorý klame
a švárne dievča rozplakal,
o láske nikdy nehynúcej,
o mesiaci, čo svieti v sad,
o šepkaní a túžbe vrúcej,
o tom, že iba jednu rád,
o tom, že ako ona rada,
o tom, že ver mi, dievča, ver,
že ktosi v mdlobe lásky padá
u prahu starých, známych dvier.
A tak podobne. Moc a moc
ten cigán pesničiek vylákal.
Na samý koniec: „Dobrú noc!“
zahúdol a ja som s kontrou plakal.
Hoj, pamätám sa, pamätám,
že v okienkach svetielko vzbĺklo,
a viem, jak šľahal túžby plam
zo srdca, ktoré láskou tĺklo.
A k obedu, keď zdvihol som
z krátkeho spania svoju hlavu:
jak podňal som ku svojim rtom
obálku úzku, zelenkavú
s jej pekným písmom, kde mi čas
určila nášho postretnutia,
jak celoval som zas a zas
ten lístok jej bez pretrhnutia!

— — —

Hoj, pamätám sa, pamätám
a nie mi smiešne, ale ľúto,
že prešiel čas, čo dal, čo mám,
čo malo byť už zabudnuto
a čo sa nedá zabudnúť,
čo čoraz väčšmi rastie, rastie,
čím väčšmi kamenie mi hruď,
mdlie oko, čoraz menšie šťastie
ma potkáva po šedých dňoch
v starostlivých a krátkych snoch.

Vždy viacej pripomínam svety,
keď priadol som o láske vety.
A dumám: kamže času švist
odniesol mladý, svieži list?
Kde nadchnutia sú dni horúce,
kde oči diev sa jagajúce,
kde zaľúbených zrakov vzhľad,
kde pretrhnutých bozkov slad?
Kde časy mladé, časy zašlé,
ich rudé zory, hviezdy zhaslé,
kde chvíľky ich, kde vôle jas?
A spomínaš si, spomínaš:
jak tĺklo predtým srdce vrelo,
jak búrila sa mladá krev,
a že to navždy onemelo,
že odznel ten najkrajší spev.
Chcel bys’ ho vrátiť, zmladnúť ešte
raz na chvíľočku krátku len,
a vieš, že si za vŕškom v ceste
ta dolu, dolu v priehlbeň,
že musíš ísť, ísť neprestajne
a spomínaš — a plačeš tajne.
Pieseň poddaných
[
67
]
Čo stemnel zlobou pohľad tvoj?
Že v chalupe ja vlastnej sedím,
že svoje riedke mlieko cedím
pri vlastnom stole v hrniec svoj?

Ty v krásnych sálach robíš hody,
ty paláce zo žuly máš,
ty víno leješ v zlatú čas,
skvost tvojich nív zrak neprebrodí.

Poslednú biedu z tvojich ciest
chceš hnať do tmavej smrti noci
a zúriš, že na bledé oči
si kladie zoschnutú už päsť.

Nuž vezmi domec, napokon
i hrnček drobný, kvapku mlieka,
i mrvu chleba, na ňuž steká
prúd potu, padá práce ston.

Nuž ožobráč, do hrobu jamy
soť! Pober si, čo moje máš,
zrež jazyk! Polám slabú paž!
Vylúpni trebárs očú plamy!

Tam pozri, koľko starých hôr!
Ta padlo semä. Tamhľa rastie
prút nový. Tam je viera v šťastie.
Tam v morení je neúmor!

Hoj, neuvidíš naše city
na márach, v našich prsiach púšť,
svet myšlienok v kút mozgu skrytý
a vytrhnuté slovo z úst!
Prichádza…
[
68
]
Prichádza čas, že bude treba
si z vlastnej rany mäso rvať,
vlas trhať si a pľuť na seba,
zhrýzť jazyk a sa pochovať
za živa s dušou nesmrteľnou,
so srdcom, v ktorom láska je,
čo bráni sa pred zradou čiernou
a svojmu decku nekľaje;
alebo lhať a nezastydieť
sa; horké jedy celovať,
kto ľúbi, toho nenávidieť,
kto nenávidí — milovať;
po cudzích krčmách byť len doma,
pre cudzích krčmu vniesť si v dom,
a spievať nevlastnýma rtoma,
a vravieť iným jazykom;
vzdor bázne ruky k hriechu dvíhať,
vzdor hnusu sať si vlastnú krev,
vzdor srdcu v srdci boha stíhať
pre cudziu závisť, zlosť a hnev;
za ubíjanie radosť loviť,
pre cudziu sladkosť hltať blen,
svoj takto celý život stroviť,
jedinký jeden život len.
Oj, hrozný život tam, kde stíny
na telá krížov hádže rad,
z tvár’ mramor svieti v cintoríny
a neslobodno zaplakať!
Po odsúdení
[
69
]
Ó, neukláňaj, krásavica,
na spľaslú hruď tie chudé líca,
že stratil sa z nich krásy báj,
že znova vraha ruka schladlá
na ubolenú hlavu padla
a skrvavila obličaj,
pre stisk pri tichom uvítaní,
pre ruže, vyšeptaný vzlyk,
keď prišiel ranen bojovník
tvoj ľúbiaci a milovaný.

Ó, nepadaj na pôdu čiernu!
Oj, nájdeš celujúcu pernu,
hoc v tvári tvojej sliny hnus,
hoc teremy ti vlastné vzali,
ťa holú v chladné polia hnali
a skvosty premrhali už.
Len pozri! Sliny stierajúci
sa vinú k tebe. Koľko ich tu!
Tebou večne ľúbených
a teba večne milujúci!

Ó, nemri, že je borba krutá!
Nie posledného viažu putá
a ženú v čiernych múrov tieň.
Tu myšlienka, tu jej je svetlo,
čo v milióny duší vlietlo,
to žiarou svieti v mračný deň.
To zľahčí putá, to roztrhne
ten povraz, čo nás drhne dnes,
rozšíri zhrdzavenú mrež
a v chudý život perly vrhne!
V Pešti
[
70
]
Preč, domov z tohto hluku, domov
ku spevu vtákov, šumu stromov,
ku hukotaniu horských riav,
ku vrelým lícam milých hláv,
ta, kde sú teplé ruky stisky,
i objemy, i poceluj,
kde blaží bratských rečí struj,
dňa šumenie, slad nočnej tíšky.

Preč, preč! Tu duša skukou zmiera,
blesk očú, radosť líca stiera
a vrásky reže v mladú tvár
mi blýskajúci trotoár,
lesk uniform, kríž hodnostára
a biele líca skvelých dám,
ich smelých očú mrazný plam,
ich chladných duší chladná žiara.

Preč, preč! Tu vo vzduch špinou plný
Dunaja tíško plačú vlny,
že jeho vážny, šíry beh
vymedzil silný, skalný breh.
Hrad kráľovský do jeho toku
sa díva z výšky, šumu vĺn
nevšíma pyšno, luny spln
sa trasie v ňom sťa slza v oku.

Na brehu jasot, zun a smiech.
Preč! domov! — skončiť bôľnu sloku.
Reflexia
„Justitia est fundamentum regnorum“
[
71
]
A pravda, biela pravda víťazí:
ta v putá, dávno zaputnané ruky!
Nech skvíli ston, nech pozaplačú muky,
veď prevreští ich rinkot reťazí.

Ta v smradný žalár, žalárovaní!
Nech lety slová, ktoré k láske búri,
zachytia mreže okien, hradieb múry!
A zamilujú štvancov uštvaní.

Ta rezať jazyk, zrezať rukú pár:
nech hladom skapú zhladovené deti.

Hej, blyslo slnko, nad Kúriou svieti
a v pusté domy vniká jeho žiar,
s ním v chyže ich sa noví drábi rúťa
a stará reťaz cvendží, vreštia putá.
Kam?
[
72
]
Kam sa tie moje túhy rúťa?
Ó, bože drahý, jediný!
Ó, polož olovené putá 
na ne do srdca hlbiny!

Ja nechcem ponad modré hory
prebrodiť tvojich mrakov dav
až ta, kde stan tvoj v blesku horí
a v anjeličích roji hláv.

Tie polia moje nezorané.
Chcem na zem, zemskú šliapať púť.
Daj umu v rozpálené skráne,
daj chladu v roztúženú hruď!
[
66
]
Martin marec 1904; SP XXIV, 1904, 512 — 526 s názvom „Spomienky. Janka
                  Jesenského“. (O dôvodoch zaradenia tejto básne a jej vzťahu k Nášmu hrdinovi pozri
                  na str. 316 — 317.) RN „Nebudem milovať“. „Venovanie“ Jesenský dopisuje o niečo
                  neskôr, bez presného datovania, len s obvyklou skratkou „T. Sv. M.“. Do
                  Rozpomienok Jesenský včlenil aj svoju staršiu samostatnú reflexívnu báseň „Pred
                  sebou vidím rákoš diev“, v rukopise datovanú v Martine 15. VI. 1903. V našom
                  vydaní v Rozpomienkach je na str. 108 od verša „A za mnou celý rákoš diev“ až po
                  str. 109, verš „v nej ľúbia seba, seba, seba“. Báseň je prevzatá temer doslova,
                  väčšinou len s interpunkčnými zmenami, preto jej text neuvádzame v poznámkach a
                  neuverejňujeme ju ani samostatne v prvom zväzku Spisov. Do Rozpomienok Jesenský
                  nezaradil len posledné štyri verše básne:
Umĺkni sladký nápev strún!
Umĺkni lásky pieseň smutná!
Nenájde breh beh tvojích vĺn,
nemá viac v svete pravdy lutna.
Pri poslednom verši Jesenský váha medzi slovom „pravdy“ a „miesta“. — Z
                  Klimešových listov Jesenskému (1. III. 1905 a 2. V. 1905), citovaných na str. 318
                  — 319, vyplýva, že v rukopise Veršov mala „dlhá báseň“ názov Z denníka a že ho
                  Jesenský zmenil až počas tlače. Vo V I/2) má celý pôvodný oddiel Bez nadpisu názov
                  Rozpomienky.
[
67
]
Martin 20. IX. 1901; ĽN VII, 26. 1. 1903, č. 7, s podpisom Dr. Jesenský.
                  Vajanský v recenzii Veršov (NN 1905, č. 66 — 67) vyčítal Jesenskému príliš
                  odťažitý názov („škoda bolo hovoriť o ,poddaných‘, veď vieme, čo myslí“). V
                  rukopise Jesenský má skutočne konkrétnejší a adresnejší názov „K susedovi“ a dá sa
                  predpokladať, že ho pozmenil z obáv pred cenzúrou. V rukopise sú ešte štyri
                  strofy, prečiarknuté rukou autora, ktoré patria medzi druhú a tretiu strofu nášho
                  textu:
A s chladnou rukou chceš mi brať
najposlednejšiu chleba skyvu
nevidíš matku starostlivú
a v handrách hladné deti spať?

Ach, bičom ťal si naše telá.
Do naha si nás zdriapal už
v krv padal tvojej sliny hnus
na prebíjané naše čelá.

Tys’ všetky naše túžby vzal.
My siali zrno v potu tvári
nám poskytnuté božie dary
tys’ drzo kradmou rukou sžal.

Do okov kul si naše ruky.
Kvet nádeji náms’ ukradol
a rehotal sa v hrozný bôľ
v rán našich rozjatrené muky.
Jesenský aj pri Piesni poddaných použil, zdá sa, svoje staršie básne. Isté
                  súvislosti možno totiž badať medzi ňou a básňami K Maďarovi a Pán sviazal ruky
                  sedliakove, ktoré pochádzajú z 8. I. 1895 a ktoré uverejňujeme v prvom zväzku
                  Spisov. Súvislostí je síce teraz málo, ale Jesenský sám obe básne označuje za
                  „prepracované“.
[
68
]
Martin 11. III. 1903; ĽN VII, 30. III. 1903, č. 34, s podpisom Jesenský,
                  rozdelená do štvorveršových strof. — R. v. 17: „ku hriechu svoje ruky dvíha“; R.
                  v. 21 — 22:
pre cudzie oči radosť loviť
prehĺtať iba zlosť a blen.
[
69
]
Lučenec 11. IX. 1900. — Báseň je Jesenského odpoveďou na veľký politický proces
                  s dvadsiatimi ôsmimi Slovákmi. 23. júna 1898 bol redaktor NN Ambro Pietor odsúdený
                  v Budapešti na 8 mesiacov štátneho väzenia a 600 zlatých pokuty — za články, ktoré
                  ako redaktor prepustil v NN. Keď sa nasledujúci deň vracal do Martina, na stanici
                  ho vítali príbuzní, priatelia a známi. Po zákroku žandárov došlo k demonštrácii
                  prítomných. Za účasť na tomto privítaní bolo obvinených 28 najprednejších
                  Slovákov, z nich nakoniec kráľovskou kúriou odsúdených 22 spolu na 4 a pol roka
                  štátneho väzenia. K týmto udalostiam sa pripína aj báseň Reflexia (pozri tiež NN
                  XXXI, č. 103 a 104).
[
70
]
Budapešť 6. X. 1896; SP XX, 1900, 415 — 16 pod záhlavím Z básní Jesenského. — V
                  súkromnom liste z Pešti 22. III. 1905 o živote v tomto meste Jesenský píše: „Niet
                  nikde tej bezprostrednosti, srdečnosti duší i sám presadený vidiek sa akkomoduje
                  byť chladným, vyrátaným, prospechárskym, lebo kto je tu nie takým zahynie, je fuč,
                  ako sa internacionálne hovorí. — Zvláštne, že je tu úžasne mnoho všeliakých
                  zábavných miest, — a nie nikde pravej zábavy. — Každý roh, každý 10-ty dom Ti
                  všetko sľubuje, — každá žena s veľkým klobúkom, šuštiaca s vysočiznými a tenkými
                  opätkami Ti núka zábavu a predsa sa ich strániš, lebo niet v nich duše, srdečnosti
                  tej skvostnej, cítiacej a žijúcej pravej prírody.“ V liste 11. XII. 1905 píše o
                  „špinavej, zakadenej, nečistej Pešti“. — R. v. 11: a vrásky reže v bledú tvár; R.
                  v. 13 pôvodne, neskôr opravené autorom: prelest asfaltného beťára.
[
71
]
Lučenec 1. IX. 1900. RN „Ku Kúrii“ s poznámkou: „Po prečítaní referátu o
                  sentencii kúrii v monstre processi.“ Báseň Jesenský posiela „pod pohľadnicou“
                  Milanovi Ivankovi. Vzťahuje sa na veľký politický proces s dvadsiatimi ôsmimi
                  Slovákmi pred kráľovskou kúriou (pozri pozn. k básni Po odsúdení). Jesenského
                  názory o práve v Uhorsku uvádzame v poznámke k básni Zákon. V rukopise báseň ešte
                  nemá motto, posledný verš: a stará reťaz vreští, cvendžia putá.
[
72
]
Bratislava 31. V. 1902; SP XXII, 1902, 427 pod záhlavím Z básní Janka
                  Jesenského. RB. — R, SP V I/1) v. 6: prebrodiť tvojich tučí dav.

--- KAPITOLA 5 ---

V. Sonety
Obsah
U. M.
Tušenie
Cestou…
Koľajnice…
Visavis
Pod jeden obrázok
Pod obraz
Cez bazu…
Keby ste boli tam…
M. L.
Na Margitinom ostrove
Talizman
Rozlúčenie
Môj hriech
Tieň
Máj
Potecha
Poblúdený
Poeta, múza a starosť
Zákon
Čo ja tú mladosť…
Čo vyzváňajú zas?…
V hore
Trubač
Radosť
Pred sporiteľňou
Mrk
K dukátu
Em. Dé.
Zlato
Jeseň
Máj
Hudba
Som nešťastný…
Pár zlatých prstienkov…
Zúfalá
Oj, ako?…
Príroda a človek
Svedomie
Čo človek má…
Králikom
Samota
Ten čert…
Povrávaš…
Do výšky…
Memento
Na jar
Pieseň a ozvena
Života chmúrneho…
Vartášom
Kým…
Obrázok
30. III. 1915
Na vzkriesenie
Ruskej duši
U. M.
[
73
]
Milosťslečna, čo riadok len
napíšete mi, jak sa máte?
Ak sa ho poslať ostýchate,
ja osobne si prídem preň.

Zachmúril sa môj jarný deň,
v tmách chodím, v mlákach, daždi, blate.
Vy sebou nebo nosievate,
nuž aspoň pásik svetla chcem.

Ten pásik smutnej duše kút
nádejou blaho rozveselí,
že vyjasní sa blankyt celý,

čo dovolí mi nakuknúť
v žiariacu, životvornú huť,
kde by sme oba rozhoreli!
Tušenie
[
74
]
Tak teba zabolí, keď pohľad zablysne
tým dávnym horúcim a silným lúčom citu.
Spomínaš, že to bod na vravu rozmanitú,
čo koniec znamená, hoc mäkčí úlisne

tú tvrdosť, mŕtvemu čo oči zatisne,
a preto z tvojich líc odkloneného kmitu
vylieta úžas len, že poviem vetu skrytú,
čo roztne zväzok náš a zatne prílišne.

Nuž, ako vyjaviť, že mám ťa ešte rád?
Pošeptať večnosti ti hriešnu zábezpeku?
¦ Do slnca pozerám. Na oči moje hľaď!

Tak mnoho farieb je v tom teplom papršleku,
lež v jase slepota mi padá na pohľad
a nenachádzam viac tú tvoju ruku mäkkú…
Cestou…
[
75
]
Že cesta krátka ku vašemu domu
vyrozprávať to, prečo ste si vzdychli,
i keby nebol krok náš taký rýchly,
i čo by zastali sme kvôli tomu.
Len poďme, poďme! Vzdychu nejednomu
som počúval. Hej, bývali, čo pichli,
čo hladkali a prehĺbené tíchli
a vždy vraveli, prečo vravia ¦ komu?

Váš povzdych vravel: V tomto hluchom kúte,
kam posotil ma život, žitie tratím,
nik nevyrkne tu slovko nevyrknuté,
čo v mojej duši žije žitím svätým.
Aj vy ste prišli a mlčíte krute.
Pošepnite ho, s výkrikom ho vrátim!
Koľajnice…
[
76
]
Pri vás, pri vás, vy koľajnice hladké,
ja iste budem večierkami stávať,
do diaľky hľadieť, ak nie oplakávať
zatarasenej púte stezky sladké
a pripomínať okamženie krátke,
čo večne budem v dumách prechovávať,
im zbohom dávať, naspäť privolávať
ku opusteným oknám, ku záhradke.

Ja vidím vás. Jak úžite sa v diali
v pás jeden tmavý. Hľa, vás diaľka spája,
mňa s mojím svetom diaľky rozsekali.
Vás blízkosť dvojí… My sme v blízku dvaja
dve srdcia, dvoje duší pospájali
a jedno srdce, jednu dušu mali.
Visavis
(Slečne I. K.)
[
77
]
Zrak vyletel mi von oknom a sadol
na bielu tvoju tvár, sťa z ľalie,
čo čas na krajšiu viac nerozvije
a kvet jej iba ak by k smrti zmladol,
ho odtrhli, vo váze ešte zbľadol
a bľadol, kým ho pôda prikryje,
pod ktorou odumreté nežije,
len červy a čo svetu čas pokradol…

Ty smeješ sa a mne je teba ľúto,
že s úsmevom na siahajúcu ruku
sa dívaš mdlá od šťastia nepohnuto:
že ti po odtrhnutí život kynie
neznámy, ktorý dlhú skytá muku,
kým k hrobu kročí, pokým nezahynie.
Pod jeden obrázok
[
78
]
V jej vlasoch tma. V jej očiach tiene noci
Jas denný predsa sype v srdca kút,
tma v ňom sa stráca, žiaľ opúšťa hruď,
zo skormútených svetlo blýska očí.

Hľa, semá skrútla hlavu, zraky svoje 
sem upiera, v tom dívaní je vzdych,
tu líca, biela ľalia je v nich,
tu perny a v nich rudých višní dvoje.

Na krku biely oblak tvorí šál,
pod ním je sneh, sneh bielučkého tela,
sťaby ho bol ta nasypal.

Vraz noc so svetlom, s mrazom leta pal,
pri kvetoch, pri ovocí zima biela.
Len pohnúť sa ¦ a by ho sceloval.
Pod obraz
[
79
]
Za motýľom, hľa, siahla ruka biela
a pesničkou v rtoch, že uňho lásky neni,
a motýľ dávno čakal v rozochvení
za rukou, čo sa posiaľ nevystrela
ku nemu nikdy. Vari nevedela,
keď býval v lístí kvetov učupený,
že najdrahší kvet: biele prsty ženy,
keď chcú, čo duša dávno dať už chcela.

Takéto dojmy u mňa vyvolalo
to dievčatko, čo po motýľu siaha
s pesničkou, ktorú pri tom zaspievalo,
a keby mne patrilo, jak sa zdalo
na prvý raz, čo duša veriť váha,
by stálo to, čo hore vyššie stálo.
Cez bazu…
(Panej Ž. H.)
[
80
]
I.

Cez bazu mesiac svieti
a jeho svetlo s vôňou bazice
vás krúži, hladká, padá na líce.
Kam vaša myseľ letí?

Že sú to krajšie svety,
že noci tej najkrajšej králice
tam farieb, bájov iné tisíce,
voňajú inak kvety?

Ten vŕštek jeden, jediný
vám jasné oči slzou zalieva,
a biely kostol dediny
keď nevidíte, nieto úleva?

Nie. To je túha, ktorú nalieva
noc v srdca mäkké hlbiny.
Keby ste boli tam…
(Tej istej)
[
81
]
II.

Keby ste boli tam a sadli tak,
jak teraz na lavičke sedíte,
ponorili, jak teraz noríte
do noci májovej svoj jasný zrak,
no a ten mesiac by tiež nevdojak
tak svietil cez tie lístky rozvité
a baza voňala by v rozkvite
kol vás a v húšti zaštebotal vták: —

vy by ste s vôňou, s vtáčím švitorom
sa zasa niesli v neba priehlbeň,
zastavili sa v diaľke pozorom 
a zatúžili v srdci: k hĺbke len
tej noci, ktorá svieti priestorom,
môcť pritúliť sa, ľnúť, kým svitne deň!
M. L.
[
82
]
Tak tedy, dievčatko, už aj vy idete
vypĺňať mladučká tie povinnosti ženy.
Ja ticho pozerám spomienkou preplnený
a lúčim sa tak, že vy o tom neviete.

Nenájdem vás už viac na letnom výlete,
vy moje krídelce, môj valčík stelesnený.
Nepošepnem vám viac už láskou rozochvený:
Zostaňte krídelcom, zostaňte v polete!

Nech lokňa šteklí ma, nech hladká ešte vôňa,
nech vidím kvietok, čo nepadol k nohám,
čo v zraku zostane a medzi nami dvoma,

čo aj keď odpadne, nuž padne len do stona,
do našich myšlienok, do náručia a nám.
vždy — až vás zachytím dychčiacu od bostona!
Na Margitinom ostrove
[
83
]
Deň skončil sa. Vychádzam z temnice.
Vzduch chladne. Zhrievajú sa pocity.
Svet druhý, krajší, vo dne ukrytý,
cez veselé sa hrnie ulice…

A ako v tmavom oku zrenice
sa blysnú iskry, tak v tmu zavitý
sa černie pekný ostrov Margity
a blýska z neho lámp na tisíce.

Ta idem… Vo večernom vetríku
zaváňa gaštan v svojom rozkvetí
a rudých klincov rad pri chodníku…

Pomedzi hlavy hostí k stolíku
ma ponúkajú oči kokety
s úsmevom galantného podniku.
[
84
]
Talizman
Že neverným som ti bol poznove?
Nie, neuver mu, pravdu zahovára.
Je v očiach ženských otročiaca žiara,
má moc peľ ramien, telo ružové,

vie svojou krásou držať v okove
a túžbu budiť, nazrieť do pohára
na mžik, po prvú tablu trotoára,
po prvé svetlo plynové.

Oj, chytil som ja ruku druhej ženy,
i dievčie líca hladil niekdy v tme,
i vlasy pýtal v pamäť očarený…

No talizman tvoj štrngol potrasený
a duša letela v kraj, kadiaľ sme
my dvaja chodievali zaľúbení…
Rozlúčenie
[
85
]
Len voľne cítiť! Rozkazom
sa v srdce vernosť vtlačiť nedá.
Oj, zvíťazí tvár nová, bledá
nad krotkým tvojím obrazom!

Oj, zvíťazí pár smelých očí
nad tvojím zrakom unylým.
Ku vašim vrátam premilým
so starou túžbou nezabočí.

Nuž nebojuj! Už nie je vstave
tvoj hlboký pochopiť žiaľ
a tvoje plače usedavé,

i čo by naklonil sa k hlave
opustenej a slzy lial
na tvoje vlasy plavé.
Môj hriech
[
86
]
Do cesty prišla s tvárou utešenou,
s roztúžením vo zraku, s láskou v rtoch,
akoby slnce blyslo v temných dňoch
po roku zasa chyžou opustenou,
vysušiť pleseň, ktorá sadla stenou.
A hľa: to pokušenie poslal Boh.
Ja zdvihol som, keď plakala u nôh,
tú bielu beštiu a nazval ženou…

Nuž akože nemá byť hriešnym svet?
V korunu ľudstva, v svoju božiu krásu
sám boh položil najpodlejší jed.
Kto vyzná sa? U čiernej zmije niet
božského líca, vábiaceho hlasu,
tichučkých, nežných, zaľúbených viet.
Tieň
[
87
]
V to moje rozpustilé živobytie
sa vkradol padlej krásavice tieň,
neodplaší ho najčistejší deň,
nie vábne kúty nocou pozakrytie,
nie priateľov zhon, spievanie a pitie,
nie hory zelené, nie túhy sen,
nie teplé bozky zaľúbených žien,
nie márna nádeja v to druhé žitie.

Už umrel som a tma ma zastrela,
keď máj sa rodil s novým, sviežim lístím,
v ňom ty nevinná, čistá, veselá
si láskou ku mne ruky vystrela…
Tak ťažko bolo mrieť a zostať čistým
pre tieň… — pre padnutého anjela!
Máj
(P. L.)
[
88
]
Na jeden okamžik, keď vaše dlane úzke
do mojich vezmem rúk a skloním ústa vrelo
a schytím pohľadom, že žiť by sa vám chcelo,
a nie sa kolembať na tenkej na halúzke,
nie stále vinúť tvár ku mäkkej ku poduške
a čiernych vlasov zväz, čo padol v mladé čelo,
odhŕňať rukami, čo uvädli na bielo,
a nie sú silné dosť už objať plecia mužské, —
tak rád by zavolať životu, že je lhár,
keď dáva seba sám a dať sa nie je v moci,
že by sa nekazil, nebral si naspäť dar:
tých hodín veselých, tých dní a nocí pár.
No vy sa dívate a smejú sa vám oči,
že svieti slniečko na rozkvitnutú jar.
Potecha
[
89
]
Len toľko chvíľ najkrajších spolu byť,
čo sĺz sa v tvojich očiach roztopilo!
Oj, to by pre nás dlhé žitie zbylo,
to by nás smrť nemohla zahubiť

a v šepot pern, že nevieš rozľúbiť,
by oko tvoje šťastím zasvietilo,
rameno odpadlo, čo šiju vilo,
zabudla by si ma aj poľúbiť.

A takto naše chvíle nepočetné
posledná nám nahrádza hodina,
my neveríme, že nám lásku zmietne,

že objem roztrhne a bozky pretne,
keď dušu k duši pripína
v pár jedných krídel, čo sa nerozlietne.
Poblúdený
[
90
]
Tu v tvojej izbici zas lampa zasvietila.
Dnes som ju zažal ja, že azda osvieti
nie bielu posteľ, tá sa belie v ústrety,
lež bledú tvár, čo sa mi zatratila,

nie viac pod perinu, kam predtým sa mi kryla
potíšku čakajúc, sťa baviace sa deti,
kým som ju nenašiel, z nej nevylákal kvety,
jej sny neoživil, čo v myseľ nanosila.

Dnes som ju zažal ja… Lúč zraky moje vodil
po kútoch pamätných za svetlom jediným,
čo na mňa svietilo vždy, kdekoľvek som chodil,

a ktoré zadusil som predsa, aby hodil
sa ako blázon v tmu, žil a bol nevinným,
a tak za peklo tu, — hen nebu ulahodil!
Poeta, múza a starosť
[
91
]
Zazvučia hodiny snáď ešte onemelé?
Ich známy, svieži hlas cez hlušie prerazí?
Či pieseň srdečná, čo nemotou sa kazí,
zas chvíle vyplní pošmúrne, osamelé?

Či prilákajú ťa, ty dieťa plaché, biele?
Či perna pobozkom mi čelo ovlaží?
Zaspievaš v nadšení, že poet víťazí,
čo jasnú hlavu má a srdce vždycky smelé?

— Ja mladá neprídem, keď chodí starena.
Ja v ústach perly mám, tá zhnité zuby cerí.
Zavalili by ma tie tvoje bremená.

Ty beznádejný si a moje srdce verí.
Nie kríže zosnímať, mám k láske ramená,
ku strunám prsty len, ku spevu iba pery.
Zákon
[
92
]
Že zákon väzbou je pre zemeplazy,
a kto je silný, ten ju pretne hneď,
že paragrafy — hlavy noveliet,
sa nikto viacej tvrdiť neodváži.
Už plecia rovné, napravené väzy,
urovnoprávnený je celý svet,
kto nás by viazal, toho pána niet,
keď iba brvná viažu do reťazí.

Už. Iba nesmieš preriecť, že si tým,
čím aby ťa len matka videla
a hora hlboká, kdes’ ukrytým.
Bo slovo len, a šmahom srditým
sa pre teba práv kniha zavrela.

Nuž oprobuj žiť a buď zabitým!
Čo ja tú mladosť…
[
93
]
Čo ja tú mladosť večne spomínam,
veď paláce jej nikto mi nerúca.
Mne srdce túži, moja duša vrúca,
dúm, ako vietor, plnú hlavu mám,
zrak ešte často hľadí k nebesám,
hruď šíri sa, keď z hĺbky dýchnu pľúca,
noc prebdejem nejednu, ak je súca
pre veselie, a stačím si aj sám…

Hej. To je, že ma zastavila méta,
čo život položil pred voľný chod.
To rozkaz jeho, jeho prísna veta,
čo zastavuje zrak v nebeský zvod,
čo myseľ zakotví, kdekoľvek lieta.
To určenia pekelný, hrozný bod.
Čo vyzváňajú zas?…
[
94
]
Čo vyzváňajú zas? Čo? Zas na kolená 
mám padnúť, modlitbu zašeptať pánu bohu,
vylietnuť myšlienkou zasa len pod oblohu,
na prsiach spraviť kríž rozmachom ramena?
Nie, zvon ten isteže už inšie znamená:
po ušiach šľahá nás, aby nám svitlo v rohu
si chrbty narovnať, sa postaviť na nohu,
kríž sekať drúkami, prebíjať temená.

Nahore stíchla reč. Ech! Musí zuňať slovo,
čo dáva silu v hruď, ju smelo obnažiť,
do bajonetov ísť s ňou, stavať pred olovo,
tú pravdu bodákmi nám musia preraziť,
tá musí postriekať aj líce mordárovo.
S baraním otroctvom sa nedá víťaziť!
V hore
[
95
]
Tak dobre bolo prv, kým bledé pásma hôr 
ma nežne vábili ku nim ísť do ďaleka,
po tesnom chodníku, čo vodopádom steká
do úzkej doliny a tisol ma nahor,

len aby pozeral do široka čím skôr,
by okúpala sa raz zasa duša mäkká
vo vzduchu voňavom a zlate papršleka,
vo vlnách oblakov a rudej krvi zôr.

Dnes? Brodím od rána cez zrelé maliniská,
do lesa vošiel som, zamokol od potu,
ký div, že nepočul som, ako vtáča píska,

jak zurčí potôčik na našu robotu, ¦
z právneho na všetko som hľadel stanoviska:
či klient Ďuro Gál neprehrá pravotu?
Trubač
Motto:
Ako je možná takáto národná zrada?
Národný Hlásnik 1912, č. 46.
[
96
]
Som dostal peknú trúbu od pána.
Dal mi aj grajciar. Groš mi ešte sľúbil,
aby po rozpuknutie verne trúbil
na vzkriesenie, čo drieme, Slovana.

Len zo Slováka, tohto oplana
len jednu nohu, jednu ruku ľúbil,
pol jazyka mu bez milosti zhubil,
pol reči von vytrhol z hrtana,

tú ruku, ktorou kríže robieva,
tú nohu, na ktorú si niekdy kľaká,
ten poljazyk, nímž boha chválieva,

reč, ktorou v kostoloch sa modlieva…
Po rozpuknutie trúbim, groš ma čaká,
až zhrniem všetko svojho do chlieva!
Radosť
[
97
]
I s ňou sa stretávam, i s ňou nakrátko bývam
na kopci zelenom, keď ovenčí ho jar,
keď vo viditeľnú a jasnú božskú tvár
sa zrakom mladosti neuplynutej dívam.

Pretínam pohľadom ten rozsvietený deň,
priblížim k mohutnej sa zasa klenbe neba
a v trávu voňavú lúk pochovám seba,
kým padá na hlavu mi kvieťa z čerešieň.

Pri speve prírody a velebení stálom
tu sa ja radujem, že si ma potkala,
že si sa odrazu nad pochmúrnych dní žiaľom,

nad chladom dediny, jej okien nad úpalom,
jej vravy bičami tak nahlas zasmiala,
ty radosť srdečná na tomto kopci malom!
Pred sporiteľňou
[
98
]
U vysokej zastal som budovy.
Oblokov štvorrady a medzi nimi
bol nápis s písmenami velikými
a symbol sporivosti jalový:

úľ so včelami tučný, plechový,
trud jara, mäkké leňošenie zimy,
lopota v sile s rukami pracovnými,
keď v práci zoslabnú — med hotový.

Ó, hlúpa satira na žltej stene…
Do kalichov sa kvetov natisli
tie včely po lúčinách roztratené,

len aby svoje skrinky drahocenné
plnili pre tých, ktorých úmysly
sú: pre med úle boriť namyslene.
Mrk
[
99
]
Zas nový umrlec na márach spočíva.
V šat tmavý odetá pokľakla k nemu vdova.
Žiaľ ústa zviazal jej, naň kloní sa bez slova,
že nehovorila ku nemu za živa.

Rozžali sviece už… Zrak slzou umýva…
Neusmeje sa jej, nadarmo nádej chová.
Veď kuvik zaškrekol, zauhúkala sova:
to farár s útechou, ňouž žiaľu pribýva.

Zostáva spraviť kríž nad telom zosnulého,
so spevom, s nárekom ho vložiť do jamy
a pomodliť sa nad tou biednou dušou jeho.

Lež v zlatom brnení rek blysol dvorami,
podvihol smútiacu, a z neba vysokého
krás žiari milión: Noc svieti pred nami!
K dukátu
[
100
]
Ty malý — panovník nad týmto veľkým svetom.
Nehybný — podvihneš nad tmy a doliny.
Ty jasný — posotíš do tieňov, do špiny.
Ty nemý — s hlasitým povolením a vetom.

Ty tvrdý — obmäkčíš, až med potečie retom.
Ty ľahký — robote po ťažkej bez viny.
Nevinný — veliteľ a zbojník z družiny.
Hosť — vždycky vítaný, keď ku nám cvendžíš letom.

Nie, to ja netajím, rád tvoju zlatú žiaru,
keď niekdy večierkom svoj život zohrievam
a s tebou solídnym si sadám ku poháru,

do prstov beriem ťa a môžem spraviť čaru
s tou nôtou jedinou, čo si ja zaspievam,
čo si ja rozkážem a ktorá nemá páru!
Em. Dé.
[
101
]
Že srdcia nezmäkli a nikdy nezmäknú,
len tam som pochopil za drevenými mriežky,
kde peniaz gúľa sa a žlté sype blesky,
kým tichý zlata cveng si spieva pieseň peknú,
tým ľuďom pri knihách, čo slovko neprerieknu
na mračná biednych líc, na zoschnutých pern stesky,
na plaču krupaje, lúč sľubu nadpozemský,
na rinúcu sa krv, keď do srdca ti seknú.

Neberže dukát ich! On kyslým smrdí potom,
on lupy mozoľnatých rúk nepotratil ešte,
neuschol od slzy. Kríž nesie so životom!
Pozajtre postretneš sa s biednym idiotom,
ten s nemým úsmechom len raz roztvorí päste
a viac ich nezavrie, bárs zlatom sypeš potom.
Zlato
[
102
]
Už poznám ovocie, čo zem prináša,
čo nesie strom a kvetov bylina,
čo srdce, ktoré nosí dievčina,
ovocie anjela i satanáša.

To všetko rodí, všetko rozvíja sa,
lúč jediný a vlaha jediná
ho upevňuje, zráňa do klina,
alebo kradmo fakľu túžob zháša…

Lež nepoznám ovocia nerastu,
čo premieňa sa v polia, na paloty,
na sady, ktoré v hory narastú,

čo lásku žien najíma do roboty
a samé príčiny ku nešťastiu,
čo obhryzené nehádžu za ploty.
Jeseň
[
103
]
Nie boha vzývame na nebi, ale teba:
ty more široké pozemných, čiernych hrúd!
Ty si nám motlitbou. Svet tvoju saje hruď.
Deň z teba svieti nám, nie z vysokého neba.

Ty moc a slávu dáš, a nielen skyvu chleba.
Ty skrývaš drahokam. Ty leješ drahý prúd.
Ty životom si nám. Ty si ten večný súd,
pred ktorým pokloniť sa po pás denne treba.

Svoj v tebe kúpam zrak. Pláň čierna dušu mrazí.
Zo zrady dar si ty, zo slamy oporou.
Len popolavá hmla sa ešte tebou plazí.

Vrán hajno so škrekom odlietlo do dvorov.
Kde kto, ten v úžase len uchýliť sa snaží,
a zhnije predsa tam, pod tebou ¦ potvorou!
Máj
(A. Š.)
[
104
]
Sťa o krásu by držal závody,
tak hľadel máj so svojím nežným vzorom.
A ja som išiel s pánom profesorom,
na kofliši, do matky prírody.

¦ Ach! Jak tá zeleň oku lahodí!
Ten vzduch! Až človek dýcha každým pórom.
Chlad Dunaja so sladkým príhovorom
ku listom ¦ aspoň sonet urodí! ¦

Tak prehovoril v smiechu nečakanom
pán profesor a hľadel k ľalii,
potom si utrel pot a pod gaštanom

pozbieral dáta z vrecka s hrozným plánom:
o kolektívnej psychológii
že bude písať v slohu vyberanom!…
Hudba
[
105
]
A cigán zahral… Kto to pripomína,
že musím už len života kríž niesť,
že nemôžem viac spev svoj s hudbou spliesť
a pohárikom perlistého vína

na priateľa, čo slákom hlavy stína,
so srdcom iskrenným pripiť na česť,
o mramorovú platňu rozbiť päsť,
že nemá vlasť už junáckeho syna?…

Už zmĺkli s hudbou čierne potvory,
posledná slza melódie stiekla.
Nie! Dosť už! Darmo ktosi hovorí,

že pred kajaním, tíškou pokory
ja sto ráz vojdem v peklo, vyjdem z pekla
s nadšením, až mi srdce zahorí…
Som nešťastný…
[
106
]
Som nešťastný. Ja z tmy do osvetlenej sály
sa dívam horúce a dušou chodí mráz.
Mne na um prichádza len toť nedávny čas,
keď i mne do tanca rozputnaného hrali,

keď oči túžobne do očú pozerali,
rameno ovilo ten driečny dievčí pás,
keď s teplou muzikou si húdli srdcia vraz,
keď ako tóny jej sa ony posplietali,

že srdce moje, hriech, len hudbou bývalo.
Pod prstom ohybným sa piesne rozzuňali.
V tých piesňach vzdychalo, v tých piesňach plakalo,
v tých piesňach prosilo, by sme sa radi mali,
v tých piesňach rozkošných a nežných utíchalo.
Nevrav, že zrádzalo, len prsty omdlievali.
Pár zlatých prstienkov…
[
107
]
Pár zlatých prstienkov! Tak i ty si sa stratil.
Do modrých zafírov, do bielych perál
som plný vďačnosti a lásky pozeral,
a každý pohľad môj si s citom vďačne vrátil,

či sa už radosťou tvoj jasný povrch zlátil,
či hnevom potemnel, či slzy nazbieral,
či v šťastí hlbokom dno svoje privieral,
vždy bol som s tebou a vždy si ma obohatil.

Dvoch zlatých prstienkov sa jagajúci pár!
Dva modré zafíry do perlíc vtisnuté!
Dnes stratili ste sa mi v očú plači nemom,
pri bozku poslednom, do slzy potopenom.
Tam skryli zafíry pohľady zamknuté,
kým perly padali a zaliali mi tvár.
Zúfalá
[
108
]
Že som i teraz vstave srdcom ľnúť
ku človeku, čo citu viacej nemá,
len preto, že ma brával do objema,
že som sa mohla k nemu privinúť,

zatvrdlú šiju rukou ovinúť
vo dôvere, že nie som opustená,
mám koho milovať a slúžiť nemá
a v službe hoci žiaľom pominúť.

Ty všemohúci mocný Bože môj,
len aby ľudia boli nešťastliví,
otváraš srdcia a v nich lásky zdroj,

a keď on tečie, svieti, kŕmi, živí.
zatváraš pomaly, a každý boj
za lásku sám Ty lámeš — Spravodlivý!
Oj, ako?…
[
109
]
Oj, ako myšlienky si viazať poletavé?
Oj, ako zaputnať si srdca búrny tlk?
Či život položiť len do dvoch mäkkých rúk?
Či sluchy nakloniť len k jednej drahej hlave?

Jej zrakom nahradiť pohľady trblietavé?
Mať miesto tisíc líc len v jednej tvári puk?
Namiesto tisíc pern len jedných slýchať zvuk,
keď vrúcne lomia ho úst dychy blízke, žhavé?

Nie. Čo by hladila i tá najmäkšia dlaň,
zrak hľadel najkrajší z tej najpeknejšej tvári.
Mne kúzla každého do srdca šľahá plam,

raz peklo vábi ma, raz čistý blankyt sám.
Prijímam márnive od každej krásy dary,
rozdávam celý cit za ne, čo v sebe mám.
Príroda a človek
[
110
]
Mach biedny prirástol ku stenám na skale.
Hrom perie okolo, dážď šuštiaci ho mláti,
potriasa víchor ním a prudký ručaj kláti
rodený vysoko vo vzteklom prívale,

kým rozkríknutý čas po dennom úpale
neuchlácholí zas lúč slnca rozžatý,
alebo luny kmit, čo tíšku prinavráti
a v tíške plesanie a šťastie bývalé.

Umiestnil človek sa na skalnej holote.
I tú mu bezbožný a zlostný sused rýpe,
svoj život zhľadúva na cudzom živote,

oblieva žlčou ho, sa búri, blesky sype,
by biedny chumáčik zakapal v temnote
a on sa mohol smiať na svojom vlastnom vtipe!
Svedomie
[
111
]
Ja neviem zabudnúť. Mňa srdce zavše bolí,
že som ťa odstŕkal, keď si sa rozplakala,
že poslušne si šla a nič sa nepýtala,
len lístok niekedy, že sme aj šťastní boli,

že keď aj šťastní nie, že bolas’ mi po vôli,
že keď po vôli nie, to láska rozprávala,
čo chcela iba mňa, keď žiarlivosťou plála,
len lístok niekedy: do blenu zrnko soli.

To bolo dávno už. Som mlčieval, že hádam
ti slzy uschnú raz a stiahneš ramená,
a zatým stále ťa stratenú navždy hľadám,

tvoj zaľúbený zrak, tvoj smiech a smútok strádam.
Na srdci ťažko mi. Keby len písmena
mi blysla do žitia, čo miesto listu žiadam!
Čo človek má…
(Svojej žene)
[
112
]
Na to, čo človek má, si nikdy nepomyslí?
I keď ho zavrie diaľ a pohľad utratí,
zostáva nádeja, že sa mu navráti,
a preto s úsmevom sme v rôzne strany išli?

To úsmev mylný bol a slzy ho len vtisli
zo srdca náreku na obraz usmiaty,
náš pohľad díval sa za stratou v zápätí,
žiaľ odprevádzal nás, sme smutní domov prišli.

Tma rastie v záhrade pod krami vonných ruží,
ich halí, šíri sa a stúpa dohora,
plachietku západu obstrihuje a úži,
už sa aj Inovec do nočných tieňov hrúži,
na pohreb veseliu mi vniká do dvora
zas zástup smútočný, čo kviľbou dušu súži.
Králikom
Motto:
… junák!…
[
113
]
Po našich maštaliach sú už aj králici,
prejsť chcelo by sa nám po mäkkučkej ich srsti,
lež darmo stupíme, k nim otrčíme prsty:
pod válov kryjú sa a každý zakvičí,

že pobiť chceme ich, my národ dobytčí,
ich, ktorým iba meč už chýba len do hrsti,
monument víťazstva by hneď stál v rodnej prsti,
nie širák liptovský na tenkej palici.

Boj zúri na dvore. Pred samou maštaľou
dva malí kohútí sa perú v ľútej zlosti,
na jedno smetisko by chceli za kráľov,

armádou slepačou zavládnuť nemalou.
Podívať choďte sa, veď ste tam v bezpečnosti,
chrumkadlo nájdete. Nebežte pod válov!
Bánovce 30. VIII. 1913
Samota
[
114
]
Vy oči samoty pochmúrne, chladné, nemé,
čo noc si skloní tvár ku lícam večera
a mesiac s hviezdami do izby pozerá,
plníte kúty zas, vyhúpate sa zo zeme,

budíte šmahom to, čo na dne mozgu drieme,
meníte v ťažobu aj krídlo z pápera,
zdroj srdca vyschnutý poznove vyviera,
v strom mžikom narastá pozabudnuté semä.

Na mňa sa dívate, vy oči samoty!
Už mal som nádeju a zas som bez nádeje,
z vás smútok trúchliaci mi ide oproti,

čo dušu, ktorá sa tme jeho za dňa smeje,
zo spupnej výšiny do pľušte posotí,
že večným túžením zas horké slzy leje.
17. VIII. 1913
Ten čert…
[
115
]
Za peniaz odtne ti z najhlbšej poklony,
odsype z iskierok, čo skáču v pohľade,
zo sladkých rečí ti na klbko napradie,
zo vzdychov nameria, zo slzy uroní,

i pravdu prislúži, i podá zákony,
dovolí kajať sa za hriechy za mladé,
zo zlata odváži, pozláti kdekade
tvoj ošarpaný dom a pusté záhony,

ten čert, ku ktorému tvoj drobný peniaz pláva.
Len zastav potôčik a zlaté zrnká v ňom!
Nadarmo ukloní sa po zem tvoja hlava

a svetlo celé dáš, čo v pohľade ti hráva;
v tvár udrieš bukovú so spupným pohľadom,
čo kántri záhon tvoj a dom ti podkopáva.
Povrávaš…
[
116
]
Povrávaš tak, že srdce prerečie.
Usmievaš sa mi v zaslúženej lieni.
Aj potešuješ, keď som zarmútený.
Vynukuješ na prsiach bezpečie.

Len zosním masku, biedny človeče!
Tá tvoja reč sa horkým jedom spení.
Tvoj smiech na výsmech, sústrasť v diery zmení.
Umrlčia hlava skočí na plece.

Nie, predsa nezosnímaj. Nechaj tam!
Nech sa zdá mi, že miesto falošného
ja ešte jeden zlatý peniaz mám.

Som beztak chudobný — a prísť na klam,
by žobrať musel oň u neznámeho
po uliciach na peknú masku sám.
Do výšky…
[
117
]
Do výšky pohne ťa bezuzdná mladá vôľa.
Vyletíš ako vták dohora na svite.
Veliký stratíš sa nám v modrom blankyte,
akoby otčinou ti výška neba bola.

Lež čím si dlhšie v nej, tým užšie robíš kolá,
tým väčšmi spúšťaš sa nad polia rozryté,
nad dvory bohaté a skvosty ukryté,
a vlastný srdca hlas ťa naspäť k zemi volá.

Už v poldni odrazu sa spustíš medzi nás.
Pred výškou zľaknutý ty cudziu drúbež plašíš.
Minúta. Malinkým a vidným si nám zas.

Vták predtým — drobučký a biedny zemeplaz
spokojný na žltej sa hrudke usalašíš
a budeš premieňať na groše svet i čas.
24. II. 1914
Memento
[
118
]
Tvoj malý rodný dom je menší ako ten,
čo smrtným domovom zvať niekdy tvojím budú,
a medzi belčovom a rakvou plno trudu
ti zbudne na púti tej krkolomnej len,

kde od prvého dňa až po posledný deň
čo potu vyleješ a sĺz na tvrdú hrudu,
kým sieť si upletieš a rozložíš bez studu,
abys’, čo ulovíš, odniesol v sypáreň.

Môžbyť, že urval si viac podľa tvojej miery
zo slávy, spôsobov, z hry a zo zástoja,
no nevrav, že si pán a viacej ako ja.
Jednako označia nás znakom našej viery,
a k tomu odznaku dve rovnaké sú diery
do tmy a do slávy večného pokoja!
19. IV. 1914
Na jar
[
119
]
Zas slnce splesalo. Ó, aká premena!
Vykukol hyacint tak rôzno maľovaný,
pozerá očkami na všetky štyri strany,
či je to jaro tu a tráva zelená,

či pučia ruže už a svoje ramená
či rozšírili už aj pyšné tulipány,
či kvitne narcisa a hanbí sa, jak vlani
na tenkom stebielku ku zemi sklonená?

Mne, ako takto rok, keď prišlo jaro práve,
so slnca plesaním a kvetov kvitnutím
zas stará myšlienka obnovuje sa v hlave:

Či mrazom šibnuté je srdce moje vstave
tĺcť ešte radostným a detským nadchnutím
a vyhnať zo seba tiež kvety usmievavé?
13. IV. 1914
Pieseň a ozvena
[
120
]
I ty si skromná pieseň — márnivá!
Odmĺkaš sa, keď zaznievaš do hlucha,
keď spevy tvoje nikto neposlúcha,
na tvoju krásu sa nik nedíva.

No vyberáš najkrajšie tkanivá,
obliekaš sa do sviatočného rúcha,
do zvona strieborného srdce búcha,
keď sa ti holá skala ozýva.

V tej nahej, plachej, divej ozvene,
čo horou letí, bralami sa štviera
a večne skrýva údy studené,

do kvetu idú čierne korene,
na krídla rozšíria sa tenké perá
a iskry spájajú sa v plamene.
2. V. 1914
Života chmúrneho…
[
121
]
Života chmúrneho som zdúpnel pred obrazom…
Tmou vyhoreniska sa kraj’na černela.
Odlietla grimasa mi z tváre veselá,
zrak strnul, zatriaslo sa telo moje mrazom:

divoké beštie vyrojili sa razom
a v každej beštii som poznal priateľa,
čo niekdy v srdce chcel, kde láska horela,
včuľ seká zubami a ľachce za peniazom.

Tak krásy starnúce i láska bývala,
i perly, ktoré mi raz dolu hrdlom stiekli,
i hudba ďaleká, čo k lune hýbala,

i spevy, ktoré ma do ríše neba vliekli,
sa v šelmy zmenili, — ó, kraj’na zúfalá,
kde zlata načim len, by tvrdé drapy zmäkli!
17. VII. 1914
Vartášom
[
122
]
Od rokov rabujú už psotu v biednej chyži,
kde v spánku lenivom, vo večnej nedeli
spí gazda vyschnutý na tvrdej posteli.
Mnel by si, kostre tej už nikto neublíži,

a predsa sa ku nej zas podlý galgan blíži:
by nehovorila, čo oči videli,
chce zahrdúsiť reč, zrak vyklať nesmelý
a boha dolámať, čo visí hen na kríži.

Psi strážni rujú na nad hŕbou tenkých kostí
osobnej hodnoty, vernosti k úkolu,
súcosti ideí a citu povinnosti.

S brechotom lúštia si, kto má viac z týchto cností.
Nevidia, gazdovu že hryzú mŕtvolu,
do ktorej kopol vrah, už nasýtený, v zlosti.
3. V. 1914
Kým…
[
123
]
Kým neplnil nám túžby kov,
čím viac ho nabrať do batôžkov,
kým za mäsom a drahou kožkou
nechodievali sme na lov:

jak viazala nás so zemou,
jak zaputnala s tvárou božskou
niekedy reťaz z tichých bozkov,
zo vzdychov a z najkrajších slov!

My zaťali sme cez reťaz,
ohnivá rozsekali čudné.
Tmie tvár nám, dušu chytá mráz:

Tie naše srdcia od tých čias
sťa vedrá rútia sa do studne,
kde čoraz menší neba pás.
25. VII. 1914
Obrázok
[
124
]
Tu jeden z obrázkov, za ktorým duša baží:
Keď tak na prechádzkach sa zošmykol tvoj zrak
na modrú nevädzu, na rudý divý mak
a ty si zabehla za nimi dnu do raži,

ku nim sa skláňala a zbierala do vázy,
na stolík bez kvetov, ¦ to kvôli farbe však,
čo hľadali sme vše obidva nevdojak?
A ona bola v nás, i teraz vôňou blaží.

Nevädze ešte niet a mak nerozvitý!
Posielaš fialky, posielaš srdce v liste,
keď ono farbistou sa láskou rozcíti.

Ty kvet môj severný, kvet diaľkou zakrytý!
Ľa, klaniam sa ti ja za tvoje kvety čisté,
tak ako klonila si sa za nimi ty.
24. IV. 1915
30. III. 1915
Motto: Žilinský cintorín
[
125
]
Čo to za myšlienka vám vnikla do hlavy?
Veď veľké zrenice a úzke kol nich pruhy
odrazu zmenili sa v pohľad jagavý
s dnom tajným, bohatým nevyrieknutej túhy.

Nie je to myšlienka. Zažalostil cit púhy,
čo celú rozvahu nakrátko zaplaví
a vinie farbisté a vzdušné kol nás stuhy,
k nám ľahko pripevniť kus rajskej zábavy.

Nie, nemyslite si, že zato prišla doba,
tá doba rozkošná, keď milujete už
a s láskou čaká vás neznámy ešte muž,

by rozhoreli ste sa žhavým ohňom oba.
Nie. Rozdiel veliký: Zo šťastia živý kus
a z jeho záchvevu len prvá plachá próba.
Žilina 30. III. 1915
Na vzkriesenie
[
126
]
4. IV. 1915
Ký čert to našeptal o našom vzkriesení?
Pre peklo držali sme taký dlhý pôst.
Nevyčkali sme nič. Nebolo Krista dosť,
ni Jeho smrti nie: Nie sme vykúpení!

Veď bodá do neba kríž denne vztýčený
a z kríža vlaje nám nie láska, ale zlosť.
Krv nenachádza breh a nespäl by ju most,
čo vyliala sa už a v pravdy znamení!

Nepáľte mažiarmi, nekazte vozduch drahý!
Nezvoňte do sveta, nechajte piesní jak!
Náš Kristus umrel už bez šiat a my sme nahí,

a ako Karpatov netopiace sa sňahy
nestopí vrelá krv a pušiek ohne, tak
mráz sveta nepustí na najbožskejšie snahy.
Žilina 3. IV 1915
Ruskej duši
[
127
]
Sneh vŕzga pod nohou. Srieň blýska ligotavý.
Cez suché konáre sa počal mesiac skvieť.
V sibírskom kožuchu ohybný južný svet,
pod bielou papachou, s tmou vlasou kolo hlavy,

v tej zime treskúcej zrak horiaci a žhavý
pri vetre režúcom so smiechom mladých liet,
mrznúcim dychom mi a nehou teplých viet
o láske bývalej, o Turkestane vraví.

Ohybný južný kvet z tých milých, známych strán,
pohľaďže na západ, deň ešte nepotuchol,
čo do líc s výskaním ti rudé ruže vdúchol,

inovať napriadol do čiernych lokní v skráň
a hviezdy sype v púť… Daj svoju teplú dlaň,
nech mi je, akoby mal jaro pod pazuchou!
[
73
]
Bánovce 4. V. 1906. — RN „O. M.“. Predpokladáme, že v názve nie je tlačová
                  chyba, ale že ide o nový titul (venovanie) básne, že teda Jesenský hotovú a už raz
                  venovanú báseň použil pri inej príležitosti, pričom v knižnom vydaní ostalo druhé,
                  novšie venovanie. (Pozri pozn. k básni Na pohľadnici, M. L., Máj.) Rukopisný text
                  je značne odlišný od knižného:
Oj slečna Oľga! Riadok len
napíšte mi, že jak sa máte?
ak sa ho poslať ostýchate
ja osobne si prídem preň.

Videli ste už jarný deň
I nebo jasné svatosvate
Vy viete v chmure, dáždi blate
je štráfik svetla moc hoden

Ten biedny, smutný duše kút
naplní láskou, rozveselí
cez ružové sklo nakuknúť
dovolí zraku na svet celý
ku všetkému chce láskou lnúť
a ľúbi len ten štráfik biely.
[
74
]
V rukopise sa zachovali tri varianty básne. Prvý je datovaný v Bánovciach v
                  júli 1906, druhý, s názvom Tak teba…, je z augusta 1913, tretí pravdepodobne z
                  konca augusta 1913. Prvý variant je motivovaný pravdepodobne niektorým z
                  nezachovaných listov Oľgy Kraftovej, je bez názvu a prečiarknutý:
Tak teba bolí, keď mi oči blisnú
tým dávnym, teplým, mäkkým lúčom citu,
keď lásku starú v tiché reči svitú
ti pripomenú ústa, ruky stisnú
ňou tvoje dlane až ti slzy prisnú
z tých tvojích zrakov zkaleného svitu
a sama chceš újsť na dedinu skrytú
prv, pokým nehám tvoju lásku pyšnú.

Ty konec cítiš lásky. Ja to viem.
No počkaj konca aj so srdcom vrelým
a miluj pokým ťa ja milujem
lni ku mne celou dušou, telom celým,
kým lpím na Tebe a ku Tebe lnem
a ja Ťa tisíc razy rozveselím!
V druhom variante je mnoho autorových prečiarknutí a aj celá báseň je
                  prečiarknutá. Uvádzame prvých deväť veršov, ktoré sú odlišnejšie od textu Veršov:
Ach, Teba zabolí, keď pohľad zablysne
tým dávnym, horúcim a mäkkým lúčom citu,
že to len spomienka na vravu rozmanitú
a konec znamená, čo hľadím úlysne
s tým ruky podaním až slza vyprisne
ti z očú dôverných odkloneného svitu…
Už láska prestáva, už cítiš vetu skrytú
čo roztne sväzok náš a zatne prílišne…

Oj, ako zasvietiť, potvrdiť, že ťa rád:
Tretí variant, s názvom Tušenie, je temer totožný s textom Veršov. V SP XXXIII,
                  1913, 480 — 81 vyšla báseň s názvom Ubezpečovanie pod záhlavím Z básní Janka
                  Jesenského. — R. v. 4: čo konec znamená, mäkčiaci úlysne; SP v. 4: čo koniec
                  znamená, priam mäkčí úlisne; SP v. 7: len úžas prilieta, že poviem vetu
                  skrytú.
[
75
]
Bánovce 15. II. 1906; SP XXVI, 1906, 310 pod záhlavím Z básní Janka Jesenského.
                  — R. v. 9: Váš povzdych vravel: Prečo v hluchom kúte; R. v. 13 — 14:
I vy mlčíte urputne a krute
nezastavíte chvíľu poobjatím!
[
76
]
Bánovce 15. II. 1906; SP XXVI, 1906, 309 pod záhlavím Z básní Janka Jesenského.
                  Báseň je motivovaná pravdepodobne rozlúčkou s Oľgou Kraftovou a Jesenského
                  odchodom do Bánoviec. — R. v. 11: mňa s mojou diaľkou vrchy rozsekaly.
[
77
]
Lipt. Mikuláš 1893; Ž IV, 1913, 10 — 11 s názvom Vis a vis, s poznámkou „K
                  vydaju slečne X.“, s podpisom J. Jesenský. RN „Vis a vis“, venovaná „slč. I. K.“.
                  Najstaršia báseň, ktorú Jesenský zahrnul do Veršov. Rukopisné znenie hodne odlišné
                  od knižného:
Zrak vyletel mi von oknom a sadol
na pekný, bľadý púček ľalije
jehož o pár dní už čas rozvije,
aby ho poodtrhli, — k smrti smladol
aby vo váse ešte lepšie sbľadol,
by vädol, kým ho pôda prikryje:
tá čierna vo ktorej nič nežije
len červy a čo svetu čas pokradol. —

Ach ako mi je toho puka ľúto. —
Veď s úsmevom na siahajúcu ruku
sa díva, díva ticho, nepohnuto:
že mu po odtrhnutí život kynie
slastný, no ktorý dlhú skytá muku,
kým k hrobu kročí, pokým nezahynie. —
[
78
]
Bratislava 27. X. 1899. RN „Pod jednu peknú hlavičku na pohľadnici“. Báseň
                  posiela „p. A. H. na pohľadnici“ (Anna Halašová?). — R. v. 8: tu perny, v pernách
                  rudých vyšní dvoje; R. v. 12: Vraz noc so svetlom denným leta pal.
[
79
]
Bánovce 27. II. 1906; SP XXVI, 1906, 310 pod záhlavím Z básní Janka Jesenského.
                  — R. v. 1: Za motýlikom siahla ruka biela; R. v. 9: Hľa aké dojmy u mňa
                  vyvolalo.
[
80
]
Bánovce 16. V. 1906; SP XXVI, 1906, 358 bez názvu a bez venovania, ako
                  samostatná báseň pod záhlavím Z básní Janka Jesenského. RN „V máji“ (bez
                  venovania).
[
81
]
Bánovce 16. V. 1906; SP XXVI, 1906, 358 — 59 bez názvu a bez venovania, ako
                  samostatná báseň pod záhlavím Z básní Janka Jesenského. RB (a bez venovania).
R. v. 1:
A boly by Ste tam a sadly tak;
R. v. 3:
a norily jak teraz noríte;
R. v. 5 —
                  6:
a mesiac by tiež svietil nevdojak
čez stromov radu, listy rozvité;
R. v. 11 —
                  12:
zakotvily sa v diaľke pozorom
a zatúžily z hĺbky k hĺbke len;
R. v.
                  14:
môcť pritúliť sa pokým svitne deň!
[
82
]
Bánovce, február 1908; SSM, str. 45 v cykle Sonety. RN „Z fašianok“, s vročením
                  1908. Prvý variant, prečiarknutý autorom, s názvom „slč. Ľ. G.“, datovaný v
                  Bánovciach 16. III. 1907:
Tak tedy aj Vy idete
vypĺňať povinnosti ženy…
Ja spomienkami preplnený,
keď na nejednom výlete
nejednom plese v polete
— Vy vals ste boly stelesnený —
som vravieval Vám rozochvený
o láske v plnom rozkvete,
jak rozšíri sa vtedy vôňa,
jak sipe sa kvet ku nohám
z pohľadov medzi tými dvoma
do každej myšlienky a stona.
Ja túto lásku prajem Vám
do ostatného do bostóna.
[
83
]
Bánovce 23. V. 1907; SO I, 1907, 348 pod záhlavím Z novšej poezie slovenskej, s
                  podpisom Jan Jesensky. Podľa Štefánka (JKS, 132 — 33) Jesenský napísal báseň na
                  Margitinom ostrove v Budapešti, spolu s básňami Talizman a Máj (Sťa o krásu by
                  držal závody…), takže rukopisné vročenie je skôr dátumom zápisu básne do
                  básnikovho zápisníka. V súkromnom liste z Bánoviec 5. VI. 1907 v súvislosti s
                  básňou Jesenský píše: „Toto by ,Slovenské pohľady‘ neuverejnili, ale ,Slovenský
                  obzor‘ by zas neuverejnil sonet bez kokety a galantérie.“ Pozri aj poznámku k
                  básňam Talizman a Tieň.
[
84
]
Bánovce 22. V. 1907; SO I, 1907, 347 pod záhlavím Z novšej poezie slovenskej, s
                  podpisom Jan Jesensky. V súkromnom liste z Bánoviec 5. VI. 1907 v súvislosti s
                  literárnym vkusom SP a SO (pozri poznámku k básňam Na Margitinom ostrove a Tieň),
                  Jesenský píše: „Čo myslíš, kam by patril nasledujúci sonet (písaný nie z pravdy,
                  len z akomodovania, teda nehľadaj v ňom pravdu).“
[
85
]
Bánovce 13. XI. 1906; SO I, 1907, 283 pod záhlavím Z novšej poezie slovenskej,
                  s podpisom Janko Jesensky, stroficky nečlenená.
[
86
]
Budapešť pravdepodobne máj 1907; SO I, 1907, 227 pod záhlavím Z novšej poezie
                  slovenskej, pseudonym Lenský
[
87
]
Budapešť máj 1907; SSM, str. 46 v cykle Sonety. V súkromnom liste z Bánoviec 5.
                  VI. 1907 Jesenský píše: „,Už zomrel som a tma ma zastrela‘. Takto zneje môj
                  ostatný sonet. — Možno, že ho budeš niekedy čítať. Ale ani vtedy mu neuver celkom.
                  Tí v ,Obzore‘ sú takí moderní, že im len taký sonet zodpovie, ktorý je moderný a
                  keď človek o nevere povie niečo kvôli kráse…“ (Porov. poznámku k básňam Na
                  Margitinom ostrove a Talizman.) — R. v. 2: sa vkradol dlhý, ustavičný tieň.
[
88
]
Bánovce 9. V. 1906; SP XXVI, 1906, 358 bez venovania, pod záhlavím Z básní
                  Janka Jesenského. RB. — Podľa Antona Lapára st. (JKS, str. 150) Jesenský vpísal
                  báseň do knižky svojich Veršov, venovanej 28. II. 1906 Hermíne Lapárovej.
[
89
]
Bánovce 4. III. 1909; SP XXXIII, 1913, 481 s názvom Rozluka, pod záhlavím Z
                  básní Janka Jesenského. RN „4. III. 1909“. V rukopise je báseň hodne poprečiaraná
                  a poprepisovaná.
[
90
]
Bánovce 2. XI. 1909; SP XXXIII, 1913, 353 pod záhlavím Z básní Janka
                  Jesenského. — Šoltésová v liste z Martina 24. VIII. 1912 ďakuje Jesenskému za
                  bohatú zásielku básní, nazýva ich „heineovského naladenia piesňami“ a dodáva, že s
                  nimi bude „pomaly… prikrášľovať čísla časopisu“. (Do konca roku 1912 uverejnila v
                  Ž Jesenského básne K meninám, Je sobota…, K zasnúbeniu, Vám lustry…; začiatkom
                  roku 1913 Vis a vis, Na kartu, To je dobre…, Nietzsche, Už mŕtvy… a Zachytený
                  dialog.) V liste dalej píše: „Jedna z nich (t. j. z poslaných básní, — M. G.),
                  sama v sebe krásna, snáď najviac k srdcu hovoriaca, (,Poblúdený‘) mi svojím
                  obsahom trochu preráža hlavu, preto, že bude pokúšať ku komentáru. No, to je vec
                  autora. ,Nietzsche‘ — to prekvapí svojou úplnou odlišnosťou medzi ostatnými. Mňa
                  príjemne prekvapilo. Krátke ale závažne. Takého by som si viac prajela od Vás.“
                  (List uložený v MJJ.) Báseň Poblúdený v Ž nevyšla, ale nachádzame ju v SP XXXIII,
                  1913, 353. — V rukopise je viac prečiarknutí. Posledné tri verše pôvodne, potom
                  prečiarknuté a prepracované:
a predsa zadusil, by cnosti ulahodil
len k vôli druhým byť zas čistým nevinným
pre seba ale tmu v tej čistej cnosti splodil.
Posledný verš opravuje: nie viac pre seba, že večnú tmu som splodil.
[
91
]
Bánovce 28. XI. 1911; KTB 1912, 97 s názvom Zazvučia…?, podpis Dr. J. Jesenský.
                  RN „Zazvučia…?“
[
92
]
Bánovce 13. IV. 1906; SP XXVI, 1906, 311 pod záhlavím Z básní Janka Jesenského.
                  RB. V súkromnom liste 30. I. 1905 píše o práve v Uhorsku: „Vôbec celá konštitúcia
                  uhorská je humbug a švindeľ, zákony sú na to u nás, aby sa malo po čom šliapať.
                  Človeku sa zhnusí žiť v takomto asiatickom štáte.“ V liste 28. IX. 1905 rozvíja
                  túto myšlienku: „Ale čo právo? Zákony? U nás zákon — najšudierskejší reklám, že je
                  pravda v paragrafoch. — A právo? Nikde neviditeľné — ako Bôh. Hotová španielska
                  inkvisícia pod Torquemadom, domini canes, psi boží a nie sudcovia, fiškusovia.
                  Podpáliť celý ,jogállam‘. Švindeľ a nie állam.“ — R. v. 1 — 2:
Že zákon štrángom je pre zemeplazy
a kto je silný ten ho pretne hneď.
[
93
]
Bánovce 13. IV. 1906; SP XXVI, 1906, 310 — 11 pod záhlavím Z básní Janka
                  Jesenského.
[
94
]
Bánovce 21. V. 1906; SP XXVI, 1906, 359 — 60 pod záhlavím Z básní Janka
                  Jesenského. RB.
[
95
]
Bánovce 1908; SSM, str. 48 v cykle Sonety. RB, pôvodne „Vy chcete spevu?“, ale
                  potom prečiarknutý. R. v. 2: ma nežne volaly ku ním ísť do ďaleka; R. v. 4: do
                  úzkej doliny a tisne Ťa na hor; R. v. 9 — 14:
A dnes? Sme brodili cez zrelé maliniská
do lesa vnišli sme, zamokli od potu
a ja som nepočul už ako vtáča píska
jak potok zurčí zas na našu robotu.
Tak sa mi videlo, že s môjho stanoviska
môj klient Ďuro Gál neprehrá pravotu.
V rukopise je sonet stroficky nečlenený.
[
96
]
Bánovce 16. XI. 1912; KTB 1913, 48, s podpisom Dr. Ján Jesenský. V rukopise
                  motto pôvodne „,Čím sa môže vysvetliť táto zrada.‘ Národný hlásnik“. — V Národnom
                  hlásniku XLV, 15. XI. 1912, č. 46 uverejňuje „Ústredný klub slovenskej snemovnej
                  národnostnej strany“ prevolanie „Veľactenému slovenskému obecenstvu“ vo veci
                  národného súdu v záležitosti obvinenia redaktorov ,Slov. Ľudových Novín‘ z
                  úplatnosti vládou“ a vo veci ďalšieho náboženského rozoštvávania slovenského ľudu.
                  V tom istom čísle uverejňuje Miloš Pietor článok Z redakcie, zdôrazňujúc, „aký
                  veľký význam má v slovenskom národe časopisectvo“, a predsa Slov. Ľud. Noviny
                  „pomlúvajú nás s náboženským odroňstvom, poburujú Slovákov, aby nás nepustili do
                  ich domu. Jako je možná takáto národná zrada?“ V článku sa priamo menuje Florián
                  Tománek, redaktor Slov. Ľud. Novín, ktorý za svoje pôsobenie dostal od vlády 2500
                  korún.
[
97
]
Bánovce 11. V. 1913; SP XXXIII, 1913, 353 pod záhlavím Z básní Janka
                  Jesenského. — R, SP, v. 3 — 4:
keď vo viditeľnú rozkošnú božskú tvár
sa zrakom mladosti veselej ešte dívam;
R. v. 5: pretínam krokami zas celý jarný deň; SP v. 5: Pretínam pohľadom
                  svietiaci jarný deň; R, SP v. 11: že si sa odrazu nad dní pochmúrnym žiaľom; R, SP
                  v. 13: jej vravy bičami zvonive zasmiala. Posledné štyri verše v rukopise pôvodne:
že som niekedy tu stretol s tvojím žiaľom
tu mrzol od zimy, tu klesal pod úpalom,
že si ma v rozkoši tu storaz sklamala
ty jaro zelené na tomto kopci malom!
[
98
]
Bánovce 15. XI. 1912; SP XXXIII, 1913, 353 — 4 pod záhlavím Z básní Janka
                  Jesenského.
[
99
]
Bánovce 11. V. 1913; SP XXXIII, 1913, 354 pod záhlavím Z básní Janka
                  Jesenského. RN „Mrle“, celý rukopis hodne preškrtaný. — R. v. 6 — 7:
že sa jej usmeje, nadarmo nádej chová.
Už kuvik zaškrekol, zauhúkala sova.
[
100
]
Bánovce 1. XII. 1911; KTB 1912, 77, s podpisom Dr. J. Jesenský.
[
101
]
Bánovce marec 1908; SSM, str. 47 v cykle Sonety. RB. Báseň je adresovaná
                  pravdepodobne Matúšovi Dulovi. (O vzťahu rodiny Jesenských k Matúšovi Dulovi pozri
                  JKS, str. 59, 68.) — R. v. 3 — 14:
kde peniaz gúľa sa, šuchoce, sipe blesky
cveng zlata spievava tichúčko pieseň peknú
tým ľuďom pri knihách, čo slovko neprereknú
na mračná biednych líc, na soschnutých pern stesky
na plaču krupäje, na sľubu lúč nebeský
kde každej z vystretých rúk podlo žily seknú
Už tretí dukátik zaváňa kyslým potom
na štvrtom lupiny mozoľné vidno ešte
na deviatom už krv a pokým snívaš o tom,
že asnáď roztvoriš tie svierajúce kliešte
sa stretáš odrazu s človekom idiotom
bez duše bez srdca a iba zatneš päste.
[
102
]
Bánovce 15. XI. 1912; KTB 1913, 104, s podpisom Dr. Ján Jesenský.
[
103
]
Bánovce 27. XI. 1911; KTB 1912, 97, s podpisom Dr. J. Jesenský.
[
104
]
Bánovce 22. V. 1907; SO I, 1907, 348 pod záhlavím Z novšej poezie slovenskej, s
                  podpisom Jan Jesensky. Báseň je venovaná profesorovi Antonovi Štefánkovi (pozri o
                  tom podrobnejšie JKS, str. 132 — 133). — R, SO v. 1: Sťa by o krásu držal
                  závody.
[
105
]
Budapešť máj 1907; SO I, 1907, 227 pod záhlavím Z novšej poezie slovenskej,
                  pseudonym Lenský. — R, SO, V II, v. 8: že neschopní sme junáckeho čina?…
[
106
]
Bánovce február 1909; Ž I, 1910, 64 v cykle Staré sonety, s podpisom Janko
                  Jesenský. RB, s týmto znením:
Som nešťastným. Ja z tmy do osvetlenej zály
sa dívam zimnične a srdcom chodí mráz.
Mne na um prichádza ój len nedávny čas,
keď aj mne do tanca rozputnaného hrali,
keď oči túžobne do očú pozeraly
a ruka ovila ten driečny, dievčí pás,
keď s teplou muzikou zvučaly duše vráz,
keď, ako tóny jej sa srdcia poplietaly.
Aj srdce moje, hriech, len strunou bývalo
ohybné prsty ho do piesní rozzuňaly
a v piesni vzdychalo a v piesni plakalo
a v piesni prosilo, by sme sa radi mali…
Keď pieseň tíchla už i ono utíchalo.
Nie nezrádzalo, nie; len piesne prestávaly.
Ž v. 7: keď s teplou muzikou zvučaly srdcia vráz; Ž v. 9: Že srdce moje,
                  hriech, muzikou bývalo.
[
107
]
Bánovce 22. XII. 1908; Ž I, 1910, 64 v cykle Staré sonety, s podpisom Janko
                  Jesenský. RN hrubo pretretý, pod ním: 22. XII. 1908. — R. v. 3: som plný
                  vďačnosťou a citom pozeral; R. v. 6 — 7:
či si už hrúzu sĺz so seba sosbieral,
či v láske hlbokej dno svoje privieral.
Posledných 6 veršov v rukopise pôvodne:
Pár zlatých prstienkov! Dvoch modrých očú pár
dva lesklé safíre do perlíc vtisnuté
Dnes slzy ronily pri žiaľnom rozlúčení
Tie slzy vidím len a smutnú bielu tvár
Kol šiji cítim len dve ruky svinuté
z úst šepot nádeje, že láske konca neni.
[
108
]
Bánovce 8. I. 1909; SP XXXIII, 1913, 481 — 82 pod záhlavím Z básní Janka
                  Jesenského. — R. v. 8 — 9:
a v službe trebárs žiaľom pominúť
Ty vševedúci mocný Bože môj.
Deviaty verš tak aj v SP. R. v. l — 2 pôvodne:
Že žena vstave je tak srdcom lnúť
ku človeku, čo srdca v sebe nemá.
[
109
]
Bánovce 6. I. 1909; Ž I, 1910, 64 v cykle Staré sonety, s podpisom Janko
                  Jesenský. RB. — R. v. 9 — 14:
Nie. Priam by bola tá najmäkkšia dlaň.
Nie. Priam by bola najpeknejšia v tvári
Nie. Priam by horel v očiach kúzla plam
či čert sa díval z nich, či blankyt sám. —
Do mojej mysly každé svetlo žiari.
Pre všetky ohne srdce svoje mám. —
[
110
]
Bánovce 30. VIII. 1913; SP XXXIII, 1913, 480 pod záhlavím Z básní Janka
                  Jesenského. RN „Príroda — človek“. — R. v. 13: by biedny chumáčik sa ztratil v
                  temnote.
[
111
]
Bánovce august 1913; SP XXXIII, 1913, 482 s názvom Mladosť, pod záhlavím Z
                  básní Janka Jesenského. RN „Mladosť“. — SP v. 1: Nemôžem zabudnúť. Mňa srdce zavše
                  bolí; R. v. 8 — 10:
len lístok jediný, do blenu zrnko soli.

To bolo dávno už. Ja mlčal som, že hádam
ti oči ochladnú a stiahneš ramená;
SP v. 11: a zatým ztratenú ťa neustále hľadám; R. v. 12: tvoj zaľúbený zrak,
                  tvoj smiech a reči strádam.
[
112
]
Bánovce 5. VIII. 1913; SP XXXIII, 1913, 480 pod záhlavím Z básní Janka
                  Jesenského. RN „Žene“. — Rukopisné znenie je hodne odlišné od znenia v SP a vo
                  Veršoch:
Keď človek poklad má si zavše o ňom myslí
priam ho aj zavre diaľ a pohľad utratí,
že bude veselo, aj kým sa navráti
a preto so smiechom už mnohí sa rozišli.

Lež mýlny smiech to bol, bo slzy ho vytisly
z plačlivej duše už na obraz usmiaty,
veď pohľad pozeral za ztratou v zápätí,
myšlienka letela, a smutní domov prišli:
Vychádzam pozreť ťa na lávku do dvora:
Tma rastie v zahrade pod krami vonných ruží,
pri vetra šeptu do nočného hovora
ích halí potichu a stúpa do hora
už sa aj mohutný Inovec v tiene hrúži,
mier očí, tíška líc a tvári pokora.
SP, V II v. 1: Čo človek má, na to si nikdy nepomyslí?; SP, V II v. 4: a preto
                  so smiechom sa mnohí už rozišli?; SP, V II v. 5: Nie. Mýľny smiech to bol, bo slzy
                  ho len tisly; SP, V II v. 7 — 8:
ich pohľad díval sa za ztratou v zápätí,
cit odprevádzal ju a smutní domov prišli.
Tercetá sú v SP i V II oddelené.
[
113
]
Bánovce 30. VIII. 1913; SP XXXIII, 1913, 479 pod záhlavím Z básní Janka
                  Jesenského a bez motta. — Martinský slúžny Ujhelyi 5. VIII. 1913 popisoval
                  účastníkov porady ústredného klubu národnej strany, ktorá sa konala v martinskej
                  Sporiteľni. Advokát dr. Ján Izák podľa Slov. Denníka (17. VIII. 1913, č. 156)
                  „veľmi plačlivým hlasom orodoval“ u slúžneho o prepustenie, pretože nebol členom
                  klubu a nezúčastnil sa na porade. (Píše sa o tom aj v Izákovom Osvedčení v NN
                  XLIV, 21. VIII. 1913, č. 97 a v 163. č. Sl. denníka 28. VIII. 1913. Jesenský sám o
                  celom prípade zmieňuje sa v náznakoch v liste žene z Bánoviec 29. VIII. 1913:
                  „Uznáva, tento junák, že plačlivým hlasom prosil aby ho Ujhelyi nezapísal… Čo sú
                  tí králici v našej maštali, čo sú najmenší a najväčší smrad robia.“) — SP v. 6:
                  ich, ktorým ťažký meč už chýba len do hrsti.
[
114
]
Bánovce 17. VIII. 1913; SP XXXIII, 1913, 479 pod záhlavím Z básní Janka
                  Jesenského. — Miesto posledných šiestich veršov v rukopise pôvodne text (potom
                  prečiarknutý a prepracovaný):
Do vás sa pozerám vy oči samoty!…
Mne duša šíri sa i plače i sa smeje
do výše vlečie ma, do pľúšte posotí,
raz sviežou nádejou mi ide oproti
raz odstrkáva zas a nehá bez nádeje
a večné túženie prebúdza z driemoty.
A duša smúti čo za dňa sa len smeje.
[
115
]
V rukopise básne niet, uverejnená v Ž V, 1914, 267 — 68, s podpisom J.
                  Jesenský.
[
116
]
Bánovce 21. II. 1914; Ž V, 1914, 168, s podpisom J. Jesenský. V rukopise básne
                  niet, datovanie (aj pri nasledujúcich básňach, až po báseň Kým…) preberáme z
                  Jesenského údajov v časopisoch a vo Veršoch.
[
117
]
Bánovce 24. II. 1914; Ž V, 1914, 169, s podpisom J. Jesenský. — V rukopise
                  básne niet.
[
118
]
Bánovce 19. IV. 1914; Ž V, 1914, 138, s podpisom J. Jesenský. — V rukopise
                  básne niet.
[
119
]
Bánovce 13. IV. 1914; Ž V, 1914, 138, s podpisom J. Jesenský. V rukopise básne
                  niet. — V liste žene zo Žiliny 1. IV. 1915 Jesenský ako vojak spomína si na
                  minuloročnú Veľkú noc a spätne osvetľuje motivovanie básne: „Vlani sme v
                  Bánovciach spolu sviatkovali. Ty si… bola na spovedi v Ozorovciach… Viem, že som
                  zostal sám doma. Nemýlim sa, že vtedy už hyacintky a narcisse kvitly pred našimi
                  oknami? Keby bol doma vytiahol by ten sonet, v ktorom som jaro zveleboval.“
[
120
]
Bánovce 2. V. 1914. — V rukopise básne niet.
[
121
]
Bánovce 17. VII. 1914. — V rukopise básne niet.
[
122
]
Bánovce 3. V. 1914. — V rukopise básne niet.
[
123
]
Bánovce 25. VII. 1914. — V rukopise básne niet.
[
124
]
Veszprém 24. IV. 1915; Ž XIII, 1923, 95, s podpisom Janko Jesenský a dátumom
                  Vesprém, 24. IV. 1915. RN „Poprad“. — Báseň je odpoveďou na ženin list a poslané
                  fialky. 22. IV. 1915 zapisuje si Jesenský do denníka: „Dostal som zase od ženy
                  list s fialkami, ktoré voňajú a pripomínajú mi jej čistú dušu.“ (MJJ, Ruk. J. J.
                  č. 44.) V liste žene z Veszprému do Revúcej 25. IV. 1915, posielajúc báseň,
                  dodáva: „Tých šesť fialôk vonia ešte i teraz. Chúďatá. Ďakujem Ti srdečne za ne.
                  Napísal som aj sonet na Teba, tu Ti ho podávam, ak chceš prečítaj ho, ak nechceš,
                  preskoč rovno na ďalšiu prósu.“ V liste Jesenský posiela aj báseň „To nie, to
                  nikdy nie…“ (uverejňujeme ju v štvrtom zväzku Spisov). Práve pre tieto dve básne,
                  napísané po slovensky, má obavy pred cenzúrou: „Ak tento môj list budú niekde
                  prekladať, ím dá roboty, jestli ho len nezahodia…“ (Úryvky z listu a obe básne —
                  Obrázok s menšími odchýlkami od publikovaného textu — uverejnené sú aj v sborníku
                  JKS, str. 182 — 83.)
[
125
]
Žilina 30. III. 1915; Ž XIII, 1923, 105, s podpisom Janko Jesenský. — V liste
                  žene zo Žiliny 1. IV. 1915 píše o návšteve Viery Kňazovičovej (sestry manželky
                  Ivana Krasku): „Po káve sme sa išli prejsť do žilinského cintorína a tam sme
                  pomniky obzerali a nápisy na ních.“ V rukopise po datovaní básne je v zátvorke
                  poznámka „po rozchode“. Rukopisné znenie:
Čo to za myšlienka Vám vniká do hlavy,
keď veľké zrenice a úzke kol níh kruhy
odrazu menia sa na pohľad jagavý
s dnom tajným, bohatým nevyrieknutej túhy?
Či to nie myšlienka? Len žalostí cit púhy,
čo celú rozvahu na moment zaplaví
a vinie barvisté okolo páru stuhy
ku sebe pripevniť kus rajskej zábavy?

Či je to život? Či len generálna próba,
keď ako manželka zahráte vážny kus
a už sa cvičíte, aby vám veril muž,
aby ste verily i vy a potom oba
sa popresviedčali, že ozaj prišla doba:
keď vás už milujú, keď milujete už.
[
126
]
Žilina 3. IV. 1915. Opis básne aj v Jesenského liste žene, 4. IV. 1915.
[
127
]
Jekaterinburg 30. XI. 1918 Ž XIII, 1923, 35, s podpisom Janko Jesenský. RN „M.
                  S. N.“, text:
Sňah vŕzga pod nohou. Srieň blýska ligotavý.
Cez suché vetvy sa počína mesiac skvieť.
V sibírskej šube ľa ohybný južný kvet,
pod bielou papachou s tmou vlasov kolo hlavy,
v tej zime treskúcej zrak horiaci a tmavý,
pri vetre režúcom so smiechom teplých viet,
mrznúcim dychom mi a nehou mladých liet,
o láske bývalej, o Turkestane vraví…
Ohybný južný kvet z ďalekých južných strán,
pohľaďže na západ! — Deň ešte nepotuchol!
Však je to nie zima, však horúca je dlaň,
fialka zaváňa, chodíme stezkou suchou,
pobledlá od žiari sa zapaľuje skráň,
však teplo ti je, však mám jaro pod pazuchou!?
O Márii Sergejevne, svojej „domácej panej“, píše Jesenský v XIV. kapitole
                  Cestou k slobode.

--- KAPITOLA 6 ---

VI. Verše príležitostné
Obsah
Pozdrav
Aj ty si, aj ty…
Pyšnej
Nad perinku…
Nie ja, ale…
Na nový rok
Nataši
Klepačky
Do pamätníka…
Na kartu
Že v piesňach…
To je dobre…
Vám lustre…
K zasnúbeniu
Bratstvo, rovnosť, sloboda
Dohviezdny večer
Víchor
Nápis na advokátskej knihe
Vy zasnežené pásma…
K meninám
Na ostatné fašiangy
Lúč večera…
K zasnúbeniu
Zachytený dialóg
Je sobota…
Nietzsche
Smutno mi je…
Povedať nemôžte…
Pozdrav
[
128
]
Kvapky spravia brázdy, hoci na najtvrdší kameň padli.
V najdrobnejšej slze sa ten najväčší bôľ odzrkadlí.

Malé ľudské srdce znesie najťažšie na svete bremä.
Balvan žiaľu ľahko zgúľa ruka, ktorú milujeme.

Za najkrajším kvetom i ten najšpatnejší chrobák lipne.
Otrávený uzdraví sa, keď si z protijedu chlipne.

Mužský trhá ruže, ale voňajúca, malá ruža
omamuje, raní, skloní toho najtuhšieho muža.

Tak sa malé s veľkým stretá, tak sa v malom veľkosť skrýva.
Tak sa špata s krásou mieša, tak aj v špate krása býva.

So silou sa slabosť pletie, tak sa v slabosť mení sila.
Tak sa najútlejšia slabosť neraz v silu premenila.

Tak sa svetlo s tieňom pári, tak sa v svetle nájdu tiene.
Tak sa život na prach mení, ako klíči z mŕtvej zeme.

Čo je vysoké, sa zníži, čo je nízke, k nebu rastie.
Opustený nešťastník vám ešte môže priniesť šťastie.

Nebanujte, že ku svetlu nesú svoj vinš beznáročný
z tmavej noci, z kúta krčmy, popálení lumpi noční!
Aj ty si, aj ty…
[
129
]
Aj ty si, aj ty ako kvet,
poliaty rosou, vonný, čistý.
Ku nebu túžba tvoja prýšti,
sťa prudký, svieži vodomet…

Aj ty sa staneš hriešnikom.
Krk potlačí ti vášní jarmo.
Do zeme hľadieť budeš, darmo
bys’ rád za modrým blankytom…

Čo z drapov pekla pomôže,
aj ty raz budeš chodiť s Kristom
a uvidíš, že s mladým listom
list ožlklý žiť nemôže.
Pyšnej
[
130
]
Ako tôňa, tvoja tôňa, za tebou sa vláčim vždycky.
Raz sa dĺžim a raz krátim, ako stín tvoj romantický.

Nebadáš ma tam vo svetle, darmo kričí duša moja,
že je to nie tôňa tvoja, že som to ja, že som to ja!

Prejdime na druhú stranu. Do pol cesty stín ju cloní.
V stíne miznú tône, možno, že ma skorej zbadáš v tôni!
Nad perinku…
[
131
]
Nad perinku v belšej ruke odpočíva hlávka milá.
Bozkal by ju, ale by sa po tom bozku zobudila.

Po vlákne sa pavúk spúšťa, lezie lícom, pletie, pletie.
Ševelíš sa a roztŕhaš jeho potuteľné siete.

Neskúsený som ja blázon, len sa dívam nerozumne.
Usmievaš sa, že som ti ja bozkal tajne líca šumné.
Nie ja, ale…
[
132
]
Nie ja, ale cigáňove husle, čo do tanca hučia,
sem do kola schytili ťa do mojeho do náručia.

Nie ja, ale cigáňova muzika nás popárila,
od tanca ti srdce búcha a si sa tak zapálila.

Od tanca sa smeješ nahlas, že nás vrtí, že nás krúti,
čoraz väčšmi, čoraz tuhšie, skončiť tanec nieto chuti.

Hrá mi srdce, šuch sem, šuch tam, hrá mi duša, šiky-myky.
Kedyže ma objímeš tak srdca môjho od muziky?
Na nový rok
(1914)
[
133
]
Po roku zase takom,
čo bral len rukou zlobivou,
prichádza s hlavou šedivou,
ľadovým, chladným zrakom,
noštekom mokrým, červeným,
v zubatej revom hube
nemluvňa naše ľúbe.
My vítame ho s nadšením.

Nemluvňa krásne: Nový rok!
Och, aký premilý je
zbojníckej famílie
zbojnícky tento potomok.
Do prázdnej sype miery
okúpaný a vysmiaty
i nádeje i viery,
že, čo vzal otec, navráti.

Sťa koniec by bol nešťastiu,
tak svieťa naše tváre,
že skladáme na máre
na polnočnú, na dvanástu,
zlodeja dvanásteho.
Hrá ku pohrebu cigáň tuš,
je tma a prasa kvičí už
do krstu veselého.

A nebadáme, do čela
že hĺbia sa nám vrásky,
krok zaputnáva ťažký,
že sa nám ruka zachvela,
keď zdvihla pohár s tokom
občerstvujúcim, penivým,
v radosti nad tým šťastlivým,
veselým Novým rokom.
31. XII. 1913
Nataši
[
134
]
Na sadze padla kvapka.
Nevnikne v priehlbeň.
Vysaje ju len jasný,
veselý jarný deň.

I keby vniknúť chcela,
ústami ovlažiť,
tak trasie sa a hýbe,
až skĺzne na pažiť.

Deň jasný, pažiť mäkká,
to domov bohatý,
v dni jasnom, na pažiti,
sa kvapka zatratí.
19. VIII. 1913
Klepačky
(Venované orgánu CDV.)
[
135
]
Zatíchla vrava, šelest šiat.
Zatíchol klepot dreva.
Čuť iba lístky šepotať
a ako vtáčik spieva.
„Raz, dva, tri!“ hlasno zvolala.
„Úž?“ ešte raz sa spýtala.

Nik ani slovka… Kde je on?
Kam skryl sa? Tíško sníva
a túži s ním byť napokon,
kde vonná jedľa skrýva
i pohľadu i tvári blk,
i šepot slov i srdca tlk.

A ticho všade… Nikde nik…
Ba tam!… Ech, ženská štica!…
Tam kyvoce sa liesky krík…
Á! Mužská nohavica!
Jej srdce hrá, jej oko plá:
ach, to sú ony — pepita.

A ide krôčkom zrýchleným.
A mäkká ruka víta
a halí stromu milý stín
a pohľad lásku číta…
Tam dupot… Hlúpe behačky,
keď srdcia klepú klepačky.
Do pamätníka…
[
136
]
Na každej stránke krásne slová,
ozajstné perly cenných rád.
Vy zopár riadkov chcete znova,
ja vám mám ešte radu dať?

Vás ešte vlastné srdce hreje.
To srdce, srdce za mladi,
to srdce kvety v žitie seje,
to srdce v žití poradí.
Na kartu
[
137
]
Vy chcete, slečna, na pamiatku
básničku malú, celkom krátku…
že v kmite vášho úsmevu
sa ľahko nútim do spevu…

Vy sama spev ste, ako vlní
sa on, tak srdce nehou plní,
tak v oči smutné túžbu kladie,
vystiera prosbou ruky mladie:
o jeden krátky, drahý tón,
milostným spečatený zrakom…

Vy spev ste, a pri speve takom
počúvať iba vstave som.
Že v piesňach…
[
138
]
Že v piesňach mojich mladých liet
je falše mnoho, piesní málo?
Nie, ako v srdci mojom niet
v nich falše, nikdy nebývalo.

Ja vše som skláňal líca ta,
kam duša v túžbe niesla sa mi,
vše láskou bola objatá
tá, čo som zovrel objemami.

Lež ako rozkvitnutý strom,
čo jaro príde — nové listy,
tak chvíľami ja menil som
jej obraz utešený, čistý.

Povedzte mi, povedzte mi!
kto v lásku utíšenie vrhal?
Kto prestal v bozkoch, objemy
kto chladnou rukou poroztŕhal?

Nie samoláska, lesť a klam,
len zákon hrozný, zákon ťažký,
že Boh dal lásky v srdcia nám,
no nedal do nich večnej lásky!
To je dobre…
[
139
]
To je dobre! Znamenite
ste sa tedy zabávali.
Ja mám smútiť? Necítite,
že to vaše srdce žiali,

že tá vaša duša smúti,
lebo dávno dohral Paľo,
lebo salón zamĺknutý,
lebo noci bolo málo.

A ja? Nie som smutný, nie som.
V mojej duši rozhodnuto:
že vám ľúto len za plesom,
mne je iba preto ľúto…
Vám lustre…
[
140
]
Vám lustre svieťa, milosťpani,
vás kamín hreje v svetliciach.
Čo vás po lícach v lásky planí,
po ohni v očú zreniciach?

Vám hudba zunie v silných tónoch,
spev zvučí v salón veselý.
Čo vás po hudbe v krátkych stonoch,
čo počúvať spev nesmelý?

Vám ušľachtilci chycú slová,
vám lahodí ich panský svet.
Vždy viac ich, reťaz čoraz nová,
kol vás a pri vás miesta niet…

Zo svetlých okien svetlo leje
sa v park, nad ktorým bývate.
K vám ťažko je, nuž do aleje
mi šnúrku zhora spúšťate!
K zasnúbeniu
[
141
]
Čo vtáka tam po cudzom poli!
Na halúzku sa vyšibol.
Do srdca jeho vnikol bôľ
a spieva v svojom krátkom bôli.

Čo po cudzej ho ratolesti!
Svet široký je jeho vlasť.
Do srdca jeho vhupla slasť
a spieva v svojom krátkom štestí.

Zaspieva v radosti a žiali.
Kto počuť chce, ten počuje
a s pesničkou sa raduje
a s pesničkou sa rozožiali.

Až príde niekto s klietkou tesnou,
zvedavý vlietne v čudný taj…
Hej, cudzie polia, stromy, háj
neozvú sa viac jeho piesňou.
Bratstvo, rovnosť, sloboda
[
142
]
Že sa hruda s hrudou pári,
sú tie polia po chotári.
Že sa list ku listu kladie,
mohutnejú hory mladie.
Že sa kvapka s kvapkou tučí,
bude potok, ktorý hučí.
Z malých mráčkov vzídu búry,
v búrkach jasné blesky žijú.
Drobný piesok stavia múry,
ktoré hromy neprebijú!
Keď sa ruka s rukou spojí,
ktože reťaz takú zlomí?
Spojených sŕdc tlkot v boji
neprehlušia ani hromy,
kovy láme, žuly zmyje,
a preto, nech bratstvo žije!

Všetkým svitnú, hasnú hviezdy.
Každému sa rovnak brieždi.
Na každého slnko svieti.
Jednako čas všetkým letí,
aj deň ujde, aj sa zmračí,
až nás večný sen pritlačí.
Že tvoj belčov krajší býval,
šatkou stierals’ tvár okrúhlu,
žes’ na mäkkom odpočíval,
že ťa vložia v krajšiu truhlu:
každého z nás kolísali,
v potu tvári každý žije,
každého z nás slnko páli,
každého z nás hrob prikryje,
každý jeden na prach zhnije,
a preto, nech rovnosť žije!

Červiak, ktorý v zemi čupí,
plazí sa, keď kto naň stupí.
Nezastene pod bremenom
iba chrobák pod kameňom.
Psi sú, ktorí bez reptania
lížu korbáč svojho pána!
Máme tvár na obraz boží,
všetkého kus, čo je z boha.
Kto nám jarmo na šij’ vloží,
šliapať nás čia bude noha?
Vystri ruku! Rovnaj šiju!
Smelo pozri v zraky vrahu!
Stúpaj! Bi tých, čo ťa bijú,
čo ti berú voľnosť drahú!
Sem sa našu pod zástavu!
Volaj slobode na slávu!
Dohviezdny večer
[
143
]
Pastierom hviezda zasvietila,
keď zrodila sa pravda nová.
Šli za ňou, dary položili
a pravda bola pastierova.

Tí od chalupy do chalupy
ju roznášali s citom novým
ku pánom hrdým, panujúcim,
až ku palácom cisárovým.

Do krvi strkali jej hlavu,
pražili ohňom biele údy.
Lož horela, lož krvácala,
a pravda bola skvostom ľudí.

Tá od palácu ku palácu
šla smelo už, kde páni boli.
Raz meč im tisla v tvrdé dlane,
raz s nimi sadala za stoly.

Trón našla. Tvrdé drevo kríža
sa v mäkký vankúš premenilo,
šíp na korunu, v baldachýny
ručník, by čelo neznojilo…

*

Na Bazilike zvony zvonia,
rad v svetlách horí pyšných domov.
Tak zdá sa, pravda schádza z tróna
a vracia sa do pravých trónov,

do trónov sŕdc, kde bola niekdy,
kým bola mladá, skromná, nová,
kým rada mala bez rozdielu,
kým bola iba Ježišova.
Víchor
[
144
]
Nás šľahá víchor po líci
a sto ráz denne vybičuje,
pred sebou nesie, kadiaľ duje,
sťa ľahkú smeť na ulici.

Krv obličajov, silu ramien,
pŕs búrenie a túžob roj,
sŕdc vrelých tryskajúci zdroj,
blkotajúci očú plameň

zaháňa v temné príbytky,
v komory tisne opustené,
ach, a my pritláčame k stene
sa bez slov a bez výčitky.

Komínom vyjúc preháňa sa,
divoko reve do uší,
okenicami zabúši,
dverami drme, oknom striasa.

Dnu chcel by k našej záhube,
ešte i krb náš sa mu prieči,
okolo stola tiché reči
a ohníček na kozube.

Oj, poďme z kútov, poďme von
bojovať proti jeho žlči,
nech plameň sŕdc tým väčšmi blčí,
čím väčšmi fúka víchor doň!
8. III. 1913
Nápis na advokátskej knihe
[
145
]
Daj, Bože z vysokého neba,
nech i môj mlynček zamele
bez toho, že by bolo treba
do srdca i kus ocele,
chladného pohľadu do zraku
a ustavičné reči v pysk,
daj, aby mohol žiť bez ľaku,
mal pravdu vždy a z pravdy zisk,
zisk pre trpiacich veriteľov,
čo čakajú už dávno naň,
by exekútor rukou smelou
nezasiahol do týchto strán!
Vy zasnežené pásma…
[
146
]
Vy zasnežené pásma hôr,
sťa ruky v objem roztvorené!
Oj, zovrite ma k sebe skôr,
nech rastie tam, kam padlo semä:
u vašich milovaných nôh,
na vŕšku v poli zasneženom,
kde v decku maličičkom, nemom,
najprvšie túžby budil boh,
najprvšou slzou skalil zraky,
úsmevom prvým krášlil tvár,
kde za vyšliapanými šľaky
som spravil prvých krokov pár,
zachytil prvé nežné slovo
a prvé slovko preriekol.
Sto ráz som od vás utiekol,
ku vám sa navrátil nanovo.

Tak rád by, ako prvý raz
som kročil, ďalej pri vás kráčať,
ku vám obracať očú jas,
pri vás ho temnou slzou máčať,
pri vás sa tešiť úsmevom,
ak ešte raz na líca zletí,
jazykom vašich smutných detí,
nímž prvé slovko riekol som,
i ďalej vravieť, aby vzbĺkol
plam v dušiach, tvrdá stvrdla päsť,
um nahliadol, že biče pliesť
už treba raz na hladných vlkov.
K meninám
[
147
]
A ja?… Ja biedny, čo ja mám
zaželať k vašim meninám?
Čo? Večný úsmev kolo perny?
Či stály puk do pekných líc?
Či klobúk letný? Driek moderný?
Či album plný pohľadníc?
Nie, nie. To máte.

                  Buďte stredom,
čo máva Margarétky kvet,
a v každom lístku dlhom, bledom
nech mládenec je, jehož ret
o láske vraví a nech krúži
vás kolo ich, by pomaly
tie lístky dolu padali,
len jeden zostal, za nímž túži
to srdce vaše plné, mladé,
a prišiel čím skôr v plenparáde!
Na ostatné fašiangy
(Sleč. O. Č.)
[
148
]
Už mŕtvy je princ Karneval.
Utíchlo kvapnej hudby znenie.
Pohasli lustre. Spustol sál.
Umĺka plesné nasladenie.
Ochladli líca. Rumeň tvár’,
pohľady stratili sa vrúce.
Po páre rozdvojil sa pár.
Oslabli ruky milujúce…

Ja vidím ešte blesnú sieň.
Ja cítim ešte čiesi dlane.
Zriem pláštik v ruke, ako srieň,
i ružový šál… tvári planie
a šedých očú plachý svit…
Spomínam… Ale líce schladlo.
Vzhľad stratil sa, v ňom lásky cit.
Do rána pôstneho zapadlo
to všetko. Šedý, prázdny sál,
pôst v srdci mojom, v duši žiaľ.
Lúč večera…
[
149
]
Lúč večera, nehasni, nie!
Kým moja cesta pominie.
Sám by som zostal v poli rúče.
Oj, plaňte, plaňte, líca vrúce!

Ty modré svetlo, svieťže, svieť
mi v tmavý les, bo stratím sled,
čo vedie z tejto tmavej noci!
Oj, svieťte, svieťte, modré oči!

Ty vtáča, vtáča ľúbezné,
nezmĺkaj, nech to v hore znie!
už sa krok kĺže, hmla sa púšťa.
Oj, vravte, vravte, drahé ústa!

Vy haluze, prepusťte ma!
Chcem ešte raz do objema,
čo k láske, k svetlu neba vedie.
Oj, zachyťte ma, ruky bledie!

Zahasli svetlá, zmĺkla reč.
Tie mäkké, bledé ruky preč.
Či je to púť už odriekania?
Noc tmavšia vždy a bez svitania?
K zasnúbeniu
[
150
]
Tá biela karta hovorí,
že dohorela láska stará
a že i moja dohorí.

Večerné svetlo bulevára,
opustených chodníkov zmes
už darmo sa ti prihovára,

nadarmo tmavie v ceste les
a suché opadané lísťa
pod nôžkou tvojou šuští dnes.

Už nepomyslíš dozaista,
že sme tiež tadiaľ chodili,
verili v seba ako v Krista,

sa obapolne ľúbili,
v tisícorakom obejmutí
milovaním do mohyly!

že som sa ja za tebou v púti
zas potkol v nový, svieži rov,
opustený a zabudnutý…

Ty ideš s ním a tisíc slov
zabúdaš, ktoré v šepotaní
sa liali niekdy z mojich rtov,

pre jedno slovko: — „milosťpani!“
Zachytený dialóg
[
151
]
On:
Tak tedy len pri Gangesu
sa lotos večne žlkne.
A vaše kvety že kde sú?

Oj, čo raz srdce stĺkne,
ich máte v modrom pohľade,
ich v tvári, ktorá vzbĺkne

sťa neba zvod pri západe.
Vám na rtoch ešte svieťa.
Ich máte v rečí záhrade.

Nuž dajte z toho kveta
dobrému vášmu priateľu.
Vy lotos, sväté kvieťa:

Udeľte z nebies údelu!
Ona:
Tie kvety vami prosené
už dávno pozavili
tenučké vlákna jesene.

Hej, mrazy zoskočili,
čo boli na hôr temene,
aby ich pokrčili.

Tá prosba vaša pustá.
Tam praďte vašu chytrú sieť,
kde rozvoniava zhusta

na hybkých vetvách biely kvet
a puk sa v ružu púšťa,
nie tam, kde ani trávy niet,

hmla skaly kryje hustá.
On:
Tie reči ma nepopletú.
Sa krása v závoj halí,
aby sme potom odstretú

ju väčšmi milovali.
Ja vidím mäkkých vlasov prúd.
Zrak: sťaby iskry hrali.

Krok do valčíka mal by chuť.
Hlas trasie sa vám v chvení.
Dekoltovaná vaša hruď.

Sme na ples oblečení!
A hudba kvapná, vábivá
už zahučala v sieni.

V objatiach všetko odpočíva…
Do očú mi pozrite!
Na vás sa vesna zadíva,

vy vesnu uvidíte!
Čo hľadíte na čelo mi?
Aj tam jar na rozkvite,

kde brázdy sú a prielomy.
Ona:
Nuž, aby lživou nebola,
mám jeden kvietok z jari.
Ten hodila som do kola,

kde valcerujú páry.
Raz belie sa sťa ľalia,
raz ako ruža žiari.

Ten muzikou ma opíja,
ten láskou ma otáča,
tie kvety chránim v ňom si ja

a nemám pre vohľača.
Tam jaro. U mňa zima je.
Už lásku sedmispáča

viac zo sna nik neodkľaje.
Lež do kola si staňte!
Kytica moja vaša je,

len jaro si podmaňte!
On:
To dievčatko, čo nesmelo
so študentom sa vrtí,
žeby sa so mnou vrtelo?

Nebojíte sa smrti?
Najbôľnejšími údery
tak iba lupič drtí.

Veď pomník stavia materi,
kto dcéru v tanec zovie
a tancuje na cmiteri

a na matkinom rove,
kto tŕním a po kamení
chce jaro zvábiť nové,

ak zvábi ho, sa odmení:
dá celú svoju dobu.
Kto pôjde potom v nadšení

pre kytku, a to z hrobu?
No idem a sa premením
študenta na podobu

po modlení zas s modlením!
Ona (sama):
Ach! Zmeniť vážnu rolu
v ľahučkú, duši premilú:
raz zatancovať spolu

ozajstnú, dlhú kadrilu!
Je sobota…
[
152
]
Je sobota. Sa večerí.
Nad Kúriou srp luny svieti.
Lámp vzbĺkol rad. Do opery
sa chystám. Drámu Margaréty
vo Fausta prudkom objeme
predstavujú i s baletami…
No nie pre spev, čo nevieme,
nie pre muziku, ktorá mámi,
nie pre to šumné publikum,
pre mäkké, biele ženské tváre,
pre frizúr krásu, hávu šum
ponáhľam sa po trotoáre
si kúpiť drahý, dobrý list
a musím, musím, musím ísť…
Vy myslíte si — steblo krásy
chcem trhať iste v balete
alebo v deji. Neviete.

Tá Margita má plavé vlasy,
na lícach nádych ružový
a účes taký ako vy…
Nietzsche
(M. Th. M.)
Motto: 141:
Spodná čiastka tela
je príčinou toho, že sa človek
nepokladá tak ľahko za Boha
Nietzsche.
[
153
]
Len spodná čiastka tela? Tebe um
dal Boh. A ty? S tou hĺbkou svojich dúm,
hľa, plieskaš darcu zlobive po tvári:

že nevydal ti všetky svoje dary,
že v procese ťa predsa premohol,
že bije ťa i slabosť, žerie bôľ.

Ty strácaš svetlo. Mlčíš v mračnej tieni.
Za živa mŕtvy ukláňaš sa zemi.
Nad tebou toľko blbcov kráča nôh!

Kde nadčlovek? Kde panský tvoj je boh?
Smutno mi je…
[
154
]
Smutno mi je, smutno,
smutno za parádou.
Kedy budem nosiť
zas šesť hviezd pod bradou,

siedmu pod pazuchou,
viržínku na uchu,
cisára na čiapke,
korunu na bruchu,

metál na srdiečku
s plešivými pány,
rukavice biele,
bakanč viksovaný,

v duši veľkú lásku,
ktorá je na mukách,
a za ňu a pre ňu
želiezka na rukách…
Povedať nemôžte…
[
155
]
Povedať nemôžte, napísať neviete:
Deň zimný koľko ráz sa ešte zvečerí,
a koľko, koľko ráz si hryznem do pery,
kým miesto pozdravu mi pobozk pošlete,
kým z neho budú dva, kým tri, kým štyri, päť,
kým celá retiazka, ohnivká láskou spiate,
kým z týchto ohniviek mi skutočne i dáte,
kým bude konečne to, čoho ešte niet.
10. XI. 1914
[
128
]
V rukopise básne niet, prvý raz vyšla v Ž V, 1914, 267, s podpisom J. Jesenský.
                  — Niektoré obrazy a motívy prevzal a prepracoval Jesenský zo svojej básne
                  Pohľadnica, datovanej v Martine 7. II. 1903 (uverejňujeme ju v prvom zväzku
                  Spisov).
[
129
]
V rukopise básne niet, prvý raz vyšla v Ž V, 1914, 234, s podpisom J.
                  Jesenský.
[
130
]
V rukopise básne niet, prvý raz vyšla v Ž V, 1914, 205, s podpisom J. Jesenský.
                  Zachovaný je však variant, datovaný v Prešove 13. XI. 1894, zaradený ako 22. číslo
                  do rukopisného cyklu City, ktorý uverejňujeme kompletne v prvom zväzku
                  Spisov.
[
131
]
V rukopise básne niet, prvý raz vyšla v Ž V, 1914, 206, s podpisom J. Jesenský.
                  Zachovaný variant (označený autorovou poznámkou „Vyšlo v 2. sv. veršov
                  prepracované“) datovaný je v Prešove 9. VI. 1895, s poznámkou „k dievčatku Š. L.“,
                  s názvom „Ty spíš už. — “:
Ty spíš už. Hlávka na ruke
      tá hlávka pekná, milá;
rád by ťa bozkal, ale ty
      by si sa zobudila. —

A hľa pavúčik lícami
      ti lezie, čosi pletie
ty ševelíš rukámi a
      roztrháš jeho siete. —

Otváraš oči, otváraš,
      tie veľké, modré, umné
a smeješ sa, že som ťa ja
      zbudil ty dieťa šumné. —
[
132
]
V rukopise básne niet, prvé uverejnenie Ž V, 1914, 206. Niekoľko styčných bodov
                  má s básňou Nie ja, ale tónov…, datovanou v Prešove 4. XII. 1894, ktorú
                  uverejňujeme v prvom zväzku Spisov.
[
133
]
Bánovce 31. XII. 1913; Ž V, 1914, 1, s podpisom J. Jesenský.
[
134
]
Bánovce 19. VIII. 1913; SP XXXIII, 1913, 478 — 79 pod záhlavím Z básní Janka
                  Jesenského. RN „Slečne V. K.“ (asi Viera Kňazovičová).
[
135
]
Martin 26. VI. 1900. V rukopise ako podtitul „Romanca“, „Venované organu C. D.
                  V.“, s neskoršou poznámkou „Vyšlo v C. D. V.“. O „Clube dobrej vôle“, zábavnom
                  združení slovenskej martinskej mládeže, píše Jesenský v článku Naša „mamka“
                  sedemdesiatpäťročná (Ž XXIX, 1939, 60 — 63, pozri aj sborník JKS 691 — 94),
                  pretláčajúc v ňom aj báseň Klepačky. Báseň pretláčame podľa znenia v Ž (pozri
                  pozn. na str. 362 — 63) V II, T v. 5: „Raz, dva, tri!“ rýchlo zvolala; VII, T. v.
                  8 — 9: Kam skryl sa? Pátra, díva sa, túži s ním byť napokon; VII, T. v. 11 — 12:
pred cudzím okom, tlmí zvuk
slov lásky, pohľad, srdca tluk;
VII, T. v. 19:
Ta ide krôčkom zrýchleným.
[
136
]
V. Bytča 4. IV. 1901. V rukopise venovaná „slč. F. M.“ (Fanka Mičurová).
                  Namiesto nášho 3. — 4. verša v rukopise text:
Vy nové kvety chcete znova,
vy chcete novú radu mať?

„Ach ako žiť, či radšej snívať?
či pustiť slzy potokom
či žiaľ vo kútku srdca skrývať?
či veriť zaľúbeným rtom?
či kloniť líca pri ích zvuku?
či milovanú stisnúť ruku?
či šepot vracať šepotom?
Či s tvrdým srdcom ako granit
schládzať vrúcich rečí pal,
či pyšno každú chválu strániť,
či smiechom hlbiť prsú žiaľ?…“
Mimo prvých dvoch veršov všetky tu uvádzané škrtnuté.
[
137
]
Bánovce júl 1912; Ž IV, 1913, 11, s podpisom J. Jesenský. RN „Vy chcete…“ —
                  Prvý text, prečiarknutý, je asi z roku 1907 a je totožný s druhým, len bez nášho
                  3. — 4. verša, ktoré v druhom variante (tiež Ž, V II) sú v znení:
že sa mi v kmite úsmeva
vašeho ľahko zaspieva…
[
138
]
Martin 6. IX. 1905; SP XXVI, 1906, 308 pod záhlavím Z básní Janka Jesenského.
                  RB. — V súkromnom liste z Pešti 26. II. 1905 Jesenský píše v zhode s pointou
                  básne: „Klamať, klamať, klamať sa musí v živote. Nikomu neveriť! Všetko kolo nás
                  je nestále, neverné, cigánske, falošné, fráza, klam, aj to nebo nad námi sa zvŕta
                  sem a tam so svojimi hviezdami, i slnko vychodí a zapadá vše inde i vrchy zdajú sa
                  nám raz bližšími, raz ďalekými, a život sám ukazuje sa nám ako škryňka s akýmisi
                  perlami a čert vie, čo je v tej škryni; a modzok čo raz za dobré vynáral, druhý
                  raz odsúdi a srdce pri čom raz vrelo proti tomu často ochladne, i ono klame, ako
                  všetko na svete… Ale aké to reflexie!? Celkom nepatria k veci, lebo veď, keď aj
                  všetko, my zaiste jeden druhému veríme, jeden druhého neoklameme, nechceme
                  oklamať. A ak bude tak ako si Ty písala, to nebude klam, to bude sám pán Boh,
                  ktorý srdce takým stvoril, tak ulial modzok, takým urobil človeka a proti Bohu,
                  proti jeho zákonom v človeku prebývajúcim — daromný boj!“ — R. v. 1 — 3:
To piesne mojích mladých liet
vidíte piesní bolo málo.
No ako v srdci mojom niet
[
139
]
Mikuláš 31. I. 1902; Ž IV, 1913, 11, s podpisom J. Jesenský. RN „Slečne Ž. Š.
                  na pohľadnici“ (Žela Švehlová), motto:
Tak ďaleko ku ruke malej
ku očiam, tvári, ku jej rtom;
a Boh vie, Boh vie čoraz ďalej
tým srdcom mojím bližší som.
R. v. 1: Slečna Žela! Znamenite… — Za posledným veršom je v rukopise ešte
                  „Dozvuk“:
Ináče som zdravý, iba
prenajateľ duše chýba.
[
140
]
V. Bytča 29. X. 1900; Ž III, 1912, 341, s podpisom J. Jesenský. RN „Milosťpanej
                  A. H.“ (Anna Halašová?). Jesenský k básni pripojuje poznámku „Zaradená do cyklu
                  ,Pohľadnice‘“. — R. v. 2: Vás kamín hreje v svetlici; R. v. 4: po ohni v oku
                  zrenici?; R. v. 5: Vám hudba zunie v silnom tóne; R. v. 7: čo vás do zvuku v
                  krátkom stone; R. v. 11 — 12:
Vždy viac ích, láva čoraz nová,
že v mäkkých kreslách miesta niet;
R. v. 15 — 16:
K vám vysoko — nuž do alleje
mne šnôrku shora spúšťate.
[
141
]
V. Bytča 4. II. 1901; Ž III, 1912, 340, s podpisom J. Jesenský. RN „K jej
                  spevu“, motto:
Spievala by hlasom nie som v poli našom.
Pole je peštiansko, dievča je turčiansko…
R. v. 2: Na vetievku sa vyšibol; R. v. 5 — 6:
Čo mu po cudzej ratolesti,
to jemu Bohom daná vlasť;
R. v. 13 — 14:
Až príde niekto s klietkou blesnou
on vlietne vo jej tesný taj.
[
142
]
Bánovce 21. VII. 1912; Národný kalendár (americký) XXI, 1913, 200 s poznámkou
                  „Pre Národný kalendár napísal: Ján Jesenský“. V II, T názov Bratstvo, voľnosť,
                  svoboda, — Národný kalendár v. 1: Hruda že sa s hrudou pári.
[
143
]
Budapešť 24. XII. 1903; Slov. týždenník I, 21. XII. 1903, č. 26, s podpisom J.
                  Jesenský. — Problém Jesenského nábožnosti či náboženskej vlažnosti na počiatku
                  storočia odzrkadľuje sa aj v jeho korešpondencii z týchto čias. V súkromnom liste
                  26. II. 1905 sa priznáva: „… že verím v Boha a že následkom toho verím aj v
                  modlitbu.“ V liste 9. III. 1905 sa charakterizuje ako „zlý kresťan t. j. nie taký
                  dobrý, ako druhí. Nechodím do kostola, nechodím ku spovedi, nenadchýňajú ma farári
                  a kapláni s prevrátenými očiami, ani ustavičné modlitby a ťahanie Pána Boha, ako
                  sa hovorí za nohy. Ja iba verím v Boha a Krista. Verím preto, lebo neveriť voň
                  znamenalo by stratiť morálny fundament, stanovisko, okuliare, čez ktoré najlepšie
                  videť najkrajšie ideále, ktoré človek musí mať; verím preto, lebo som sa
                  presvedčil, že existuje v človekovi samom a zneguješ li ho, znihilizuješ, zakričí
                  Ti svedomím a konáš li svoje povinnosti upokojíš sa, a verím aj preto voň, lebo
                  nemôžem povedať, že neverím, nemám tej smelosti, ergo verím a nemôžem to
                  [povedať], lebo by mi to veľmi akýmsi hlúpym, neestetickým prichádzalo, takým
                  akýmsi, čo sa nepatrí“. V liste 20. XII. 1905 sa priznáva, že „musí dnes tiež ísť
                  do kostola sa poďakovať a zároveň ho aj poprosiť o ďalšiu pomoc“. Zdôrazňuje, že
                  je to „Celkom úprimne písané“, hoci sám neverieva vo svoje „dobré kresťanstvo,
                  lebo, ako aj Tebe, tak aj mne sa zdá, že sa len vtedy utiekam, ako sa vraví k
                  nemu, keď je duša stiesnená, keď na ňu akási mura padne a nemôže si voľne
                  vydýchnuť“. Posledná Jesenského zachovaná zmienka z tohto obdobia je ostrým
                  výpadom proti kňazom: „Nebadáš Ty istú jednakosť medzi kňazmi a havranmi? Ja áno.
                  Kde cítiť mŕtvolu tam je havran a tam je aj kňaz, aj havran aj kňaz je čierny. A
                  tak je aj s duševnými mŕtvolami. Zatemniť, dušu vyhnať — na to sú tí páni.“ (List
                  z Bánoviec 3. V. 1906.)
[
144
]
Bánovce 8. III. 1913.
[
145
]
Bánovce 23. III. 1906; KTB 1913, 91, podpis Dr. Ján Jesenský. RN „Z
                  advokátskych denníkov, Bánovce“. Celá báseň mala slúžiť vlastne ako motto k
                  Jesenského advokátskej knihe. (Rukopis v MJJ, signatúra Ruk. JJ, č. inv.
                  115.)
[
146
]
Martin 20. XII. 1905; SP XXVI, 1906, 309 pod záhlavím Z básní Janka Jesenského.
                  — Báseň zložená po úspešnom absolvovaní advokátskej skúšky v Pešti a po návrate
                  domov do Martina, keď Jesenského zároveň ťažila chmúrna životná perspektíva:
                  advokátska stanica v Bánovciach n/Bebravou.
[
147
]
Bratislava 24. VII. 1899; Ž III, 1912, 265, s podpisom J. Jesenský. RN „Na O.“.
                  Jesenský posiela báseň „na pohľadnici Ole Čajdovie“. — R. v. 1 — 4:
Čo ja? Ja biedny, čo ja mám
priať k vaším slávnym meninám?
Čo? Večný úsmev kolo perny?
Či večný puk do krásnych líc?
R. posledné dva verše:
tej duši vašej kvet prekrásny,
ten vaších očú pohľad jasný!
[
148
]
Šoproň 3. III. 1899; Ž IV, 1913, 78 s názvom Už mŕtvy…, s podpisom J. Jesenský.
                  Poslaná „na pohľadnici Ole Čajdovie“. — R. v. 2 — 4:
Umĺklo plesné nasladenie.
Lesk lustrov shasol, spustla sál.
Utíchlo kvapnej hudby znenie;
R. v. 15 — 16:
to ľúbe rámä pooslablo.
I Vy Ste opustily sál:
[
149
]
Bánovce 9. V. 1906; SP XXVI, 1906, 359 bez názvu pod záhlavím Z básní Janka
                  Jesenského. RB. — Odkiaľ pramenili u Jesenského po presídlení do Bánoviec pocity
                  noci tmavšej „vždy a bez svitania“ a prečo sa mení aj tón jeho poézie, osvetľuje
                  jeho korešpondencia, v ktorej sa žaluje na obklopujúce ho prostredie: „… čo sú tu
                  za ľudia sprostí a otrockí, tmaví, mašiny, slúžobníci… Ja sa tu mám otravovať, ja
                  tu mám zakrpatieť na sprostého, hluchého, slepého, nemého, otrockého, odporného,
                  špinavého, neogabaného Bánovčana?… Do africkej tmy som zapadol, na dno priepasti
                  akejsi temnej; smrdiacej.“ „Ój solidni život bánovský! Kedyže som ja chodil o 8.
                  domov? Vtedy som sa hýbal preč — do sveta, medzi svet, pre svet, za svet, o svete,
                  s tým svetom. Ó svet! Kedyže ja vhupnem do Teba opätovne? Či sú ešte schodiky pre
                  mňa dostať sa do Teba. Shora pozerať na úzkoprsosť, malichernosť hluchých miest,
                  ako Bánovce? A ja, špeciálne ja, či musím tu byť, akkomodovať sa úzkemu obzoru
                  vidiečana, súžiť prsia, pľuť čez stolík na dlážku a do dlane? Chytiť do ních
                  karty, či fľašu, lebo tu nič druhého neexistuje? Otupno, ba viac, hnusne
                  pomysleť!“ (V súkromnom liste zo „slávnych Bánoviec“ 15. II. 1906.) „… nevidíš odo
                  mňa nič vytlačeného… a ešte predlanským… Teraz nič, ani ceruzou nepohnem, okrem
                  žaloby, alebo nejakého aktu. Takto zdrepenie človek. Zdrepenie a zdrevenie.
                  Nijakých emócií duševných, nijakej fluktuácii myšlienkovej — nuž stane sa človek
                  pandravom, filistrom, nečlovekom mimovoľne“ (10. XII. 1906). — R. v. 1: Večerný
                  lúč, nehasni, nie; R. v. 5: Svetielko modré, svieť, že svieť; R. v. 9: Vtáčatko,
                  vtáča, ľúbezné; R. v. 11: krok kĺže sa a [hmla] sa púšťa; R. v. 13: Halúzky
                  prepusťteže ma; R. v. 17: A svetlá zhasly, zmĺkla reč.
[
150
]
Bánovce 3. XII. 1906; SO I, 1907, 283 pod záhlavím Z novšej poezie slovenskej,
                  s podpisom Janko Jesensky. RN „Kate“. — R. v. 2 — 3:
že v novej láske láska stará
bez bôľu ľachko dohorí;
R. v. 7: Na darmo ticho šumí les; R. v. 17: zas potkol v svieži žialny
                  rov.
[
151
]
Jesenského datovanie básne „Bánovce (prepracované v júli 1912)“. — V rukopisoch
                  sú dve pôvodne samostatné básne, vkomponované o šesť rokov neskôr s istými zmenami
                  do básne Zachytený dialóg. Prvá je datovaná v Bánovciach 18. III. 1906:
Tie listy drahé, zelené
by boly vari poovily
tenučké vlákna jasene,
či to už sňahy soskočily
čo boly na hôr temene
ku nim aby ích pokrčily?

Nie. Pavúk vije svoju sieť
od vetvi ku vetve sa spúšťa
a vetvy samý biely kvet.
Ó Slečna Vaša nádej pustá
cez závoj čo aj nevideť
sieť jeho čo je aká hustá:

ja vidím vlasov mäkký prúd
v moderný účes pristrojený.
Krok — do valčíka mal by chuť,
len nahodilo hudby neni.
Zrak skvie sa, mladá túži hruď
po tom najmladšom zaľúbení!
Druhá báseň je datovaná taktiež v Bánovciach 29. III. 1906 a tvorí prvú časť
                  Zachyteného dialógu, s týmito významnejšími odchýlkami od jeho textu: v. 1.: Od
                  tých čias popri Gangesu; v. 7.: sťa slniečko pri západe; v. 11 — 13:
dobrému tomu priateľu
udeľte z nebies údelu

Vy lótos! Svaté kvieťa!
Táto báseň zdá sa byť priamym reagovaním na zachovanú pohľadnicu Hanky
                  Ivankovej, písanú Jesenskému do Bánoviec:
*
Srdečný pozdrav!
Sv. Martin 27. 3. 06.
H. Ivankova
Rozprávka o Gangesu alebo o triech lótusach.
(„na zasmiaťa!“)
Biedna, smutná žila na brehu Ganga. —
On bol jej jediným šťastím.
„Najdrahšie, najmilšie čo budem mať, tebe dám, ó Gange!“
Rozpomenulo sa dievča na tri posvätné lótusi, ktoré jej umierajúca matka
                  zanechala, ktoré nikdy nevädli a vôňa ích bola liečivá. —
Zaniesla ích Gangesu.
Okolo chalúpky nasadila v rozpomienku lótusi.
Prišiel raz priateľ a pítal si s ních. Nevediac, že tie uvädnú a vôňa ích neni
                  nadzemská? —
*
Organickým pokračovaním „rozprávky“ je druhá pohľadnica:
*
Sv. Martin 6. 4. 06.
„Ej, Vy sa veľmi smejete!“
A dievča mu povedalo:
„Keď ti tie lótosi postačia, vezmi si s nich, tie nezávisia od mojho dávania
                  alebo nedávania; ale keď zbadáš, že sú nie vzácne, rozpomeň sa, že som ťa na to
                  upozornila.“
Hanka Ivankova
Finis
*
Túto myšlienku, zdá sa, nachádzame rozvedenú a básnicky spracovanú v štvrtej
                  časti Zachyteného dialógu. Pre úplnosť uvádzame ešte tretiu zachovanú pohľadnicu
                  na tému „Rozprávky“:
*
„Excuse“:
Ej, či nevravela, že sú to lótosi ešte nie tie vzácne?!
H. Ivankova.
Sv. Martin 1 máj, 1906.
*
Zachytený dialóg prvý raz vyšiel v Ž IV, 1913, 108 — 110, s podpisom J.
                  Jesenský. Všetky tri pohľadnice sú uložené v MJJ. So zachyteným dialógom úzko
                  súvisí Dialóg posledného bálu (pravdepodobne z marca 1908), ktorý uverejňujeme v
                  prvom zväzku Spisov.
[
152
]
Budapešť 26. IX. 1903; Ž III, 1912, 265 — 66, s podpisom J. Jesenský. V
                  rukopise má báseň formu básnického listu a názov „List“, venovaný „slč. I. P.“.
                  Báseň Je sobota… je len fragmentom Listu, aj to prepracovaným, preto celý List
                  uverejňujeme v prvom zväzku Spisov.
[
153
]
Lučenec 4. IX. 1900; Ž IV, 1913, 78, s podpisom J. Jesenský. — Milan Mitrovský
                  posiela Jesenskému z Martina 28. VIII. 1900 pohľadnicu s týmto textom v hrubom
                  čiernom ráme:
*
Nietsche
umrel!
Blíži sa polnoc tak tajemne a desne, červ v dreve hlodá; zneje polnočný zvon:
Hlboký je Svet ten a hlbší, než za dňa myslíš. Je bezdný jeho žiaľ — však
                  rozkoš — hlbšia žalosti!
*
(Pohľadnica je uložená v MJJ.) Jesenského báseň je priamou odpoveďou na toto
                  oznámenie a Jesenský ju posiela Mitrovskému tiež „pod pohľadnicou“. Motto je z
                  Nietzscheho knihy Jenscits von Gut und Bőse. Šoltésovej mienku o básni pozri v
                  liste citovanom tu v poznámke k básni Poblúdený.
[
154
]
Petrohrad 20. X. (2. XI.) 1917; Slovenské hlasy T, č. 18, „9. (22.) dekabra
                  1917“ pod pseudonymom Zahorák v cykle Pesničky (spolu s básňami Už sa mi na
                  čiapke…, Sedem dní… a Že vydýchnuť…, ktoré vyšli potom v zbierke Zo zajatia). Ž
                  XIII, 1923, 26 s podtitulom Pieseň šikovateľa.
[
155
]
Povedať nemôžte…
Trenčín 10. XI. 1914. Venovaná Viere Kňazovičovej. — R. v. 2 — 3:
Koľko ráz zimný deň sa ešte zvečerí,
koľko ráz zahryznem si ešte do pery;
R. v. 7: kým jedno ohnivko mi skutočne i dáte.