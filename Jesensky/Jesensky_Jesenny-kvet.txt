--- KAPITOLA 1 ---

Zmenená politika
[
1
]
„Radšej s čertom — ako s Maďarmi!“ Tak
vravel Hurban. Stonásobným echom
duní to dnes na Slovensku „našom“.
„Radšej s čertom, diablom — ako s Čechom!“
10. januára 1943
[
1
]
Zmenená politika
— Bratislava 10. januára 1943. Rukopis básne
               je v zošite RJJ č. 20.

--- KAPITOLA 2 ---

Sebe
[
2
]
Hľadal som svoje spisy v Kníhtlačiarni
a našiel svoju slávu k svojmu žiaľu.
Na Parnas
[
3
]
som chcel — pokus môj bol márny,
dostal som sa len — na povalu.
10. januára 1943
[
2
]
Sebe
— Bratislava 10. januára 1943. Rukopis básne pod názvom
               Sebe samému je v RJJ č. 20.
[
3
]
Parnas
— vápencové pohorie v strednom Grécku, ktoré bolo zasvätené Apollonovi a múzam; vystúpiť na Parnas značí stať sa básnikom.

--- KAPITOLA 3 ---

1918 a 1938
„… A on (Beneš) je natoľko naivný, že sa domnieva, že má do činenia so
                  Slovákmi z roku 1918…“
Slovák 6. februára 1944
[
4
]
V osemnástom tešili sa
zo slobody a jej darov,
len tí nič, ichž tretia ríša
zmenila dnes na somárov.
Jak sa teší, jak sa teší
zo somárov tých dnes každý,
že na chrbtoch ich nie Česi,
lež ich priateľ Nemec jazdí.
Somár nesie svoju príťaž,
od veselosti až híka,
lež keď híka, bude zlý čas
a nie dobrá politika.
6. februára 1943
[
4
]
1918 a 1938
— Bratislava 6. februára 1944. Rukopis básne je v
               zošite RJJ č. 20.

--- KAPITOLA 4 ---

Bánovce
[
5
]
Bánovce, tie boli zavše iné.
Za Maďarov boli pri Trenčíne,
potom s československou zas slávou
boli Bánovcami nad Bebravou,
ale teraz, navrhoval by som,
nech sú Bánovce pod Vodcom Tisom.
Slávny bude meštiansky ten rod:
bol pri, bol nad, teraz nech je pod.
20. februára 1943
[
5
]
Bánovce
— Bratislava 20. februára 1943. Rukopis básne je v
               zošite RJJ č. 20.

--- KAPITOLA 5 ---

To je iné
[
6
]
Vypaľovanie a zabíjanie,
hladomor a iná tortúra,
[
7
]
ak sa deje na nemeckej strane,
menuje sa pekne: kultúra.
Vlasť si brániť, umrieť pri obrane,
Nemcov zahnať svoje na panstvo,
ak sa deje na slavianskej strane,
to je boľševické barbarstvo.
22. februára 1943
[
6
]
To je iné
— Bratislava 22. februára 1943. Rukopis básne je v
               zošite RJJ č. 20.
[
7
]
tortúra
— barbarský spôsob donucovania obvinených alebo svedkov k výpovedi

--- KAPITOLA 6 ---

Spieva igric
„… Ach, pani, vekmi ďaleká, pod vaším hradom spieva igric…“
V.Beniak
[
8
]
Ach, desať ráz na igrica
nájsť rým je ozaj básnický vic.
Ach, pani, vekmi ďaleká,
pod vaším hradom spieva igric.
Chcem pomôcť pri tom hľadaní,
by nebol mlčanlivý kibic.
Ach, pani, vekmi ďaleká,
pod vaším hradom spieva igric.
On spieva zrozumiteľne
a krásny je jak žltý štiglic.
Ach, pani, vekmi ďaleká,
pod vaším hradom spieva igric.
Pod vaše okná prišiel on
potichu v noci z „Gasse Widritz“.
Ach, pani, veľmi ďaleká,
pod vaším hradom spieva igric.
Mačička spieva v posteli,
nepovedal by jej on: „Šic, šic!“
Ach, pani, vekmi ďaleká,
pod vaším hradom spieva igric.
Má v srdci lásky krútňavu,
potriasa ho od citov zimníc.
Ach, pani, vekmi ďaleká,
pod vaším hradom spieva igric.
Nenapľuval by mačičke
ni do jej krásnych fúzov, ni líc.
Ach, pani, vekmi ďaleká,
pod vaším hradom spieva igric.
Vo vrecku má aj buteľku
s vínečkom zo šľachetných viníc.
Ach, pani, vekmi ďaleká,
pod vaším hradom spieva igric.
A nielen víno, pivo tiež
má pri sebe z martinských pivníc.
Ach, pani, vekmi ďaleká,
pod vaším hradom spieva igric.
I sardiniek dve plechovky…
Daj, pani, lásky zopár lyžíc.
Ach, pani, vekmi ďaleká,
pod vaším hradom spieva igric.
Lež pani kričí z obloka:
„Choď do čerta! Ja nedám ti nič
za dvadsaťjeden igricov,
marš do „Pohľadov“ spievať, igric.“
24. februára 1943
[
8
]
Spieva igric
— Bratislava 22. februára 1943. Rukopis básne je
               v zošite RJJ č. 20.

--- KAPITOLA 7 ---

Brožované výtlačky
[
9
]
Odpusťte, veľactený Pane,
že posielam len brožovane,
ľa, túto moju epopeju,
vraj plátna niet a nieto gleju.
Niet ani nití, preto vedzte:
výtlačok ani nerozrežte,
lebo, ak bude rozrezaný,
na štyri rozletí sa strany,
roztrúsite len skvosty cenné
i najsvätejšie posvätenie,
ktorým som výtlačok ten tlstý
venoval vám tu na znak úcty.
26. februára 1943
[
9
]
Brožované výtlačky
— Bratislava 26. februára 1943. Rukopis
               básne je v zošite RJJ č. 20.

--- KAPITOLA 8 ---

Niet papiera
[
10
]
Zas menej novín od včera,
vraj málo máme papiera.
Nuž, pravda, keď ho treba večne
na lístky, knižky evidenčné,
na lístky, knižky odberné,
na povolenia zakáľacie,
na udania a zatykače,
prípisy ÚP
[
11
]
dôverné,
užívať všetky ploty, múry
každý deň na karikatúry,
na Churchilla i Stalina
na Roosevelta — zlosyna,
Beneša, na židovské svine,
ktoré sú vojny na príčine
a anjelikov vraždia dnes,
na obežníky Hajzeles,
[
12
]
na ceny smerodajné NÚZu,
[
13
]
na zápisníc a trestov hrúzu,
na papierové zástavy,
telegrafické pozdravy
národa nášho slovenského
až do víťazstva konečného
Führerom a Podführerom,
Vodcom, Podvodcom, Leiterom,
[
14
]
generálom a veliteľom,
budovateľom a staviteľom,
Poglavníkom
[
15
]
a Maršalom,
cisárom, kráľom, exkráľom,
že rokov tomu päť, či štyri,
čo sa tiež na OS
[
16
]
prilepili,
či že je práve onen deň,
keď narodil sa ten, či ten,
či svoje slávne slávi meno,
dubovým lístkom ovenčenô…
A potom, papier musíme mať
na „Magyar Hirlap“,
[
17
]
„Magyar Néplap“,
[
18
]
veď treba látať národu
tú papierovú slobodu.
27. marca 1943
[
10
]
Niet papiera
— Bratislava 27. marca 1943. Rukopis básne je v
               zošite RJJ č. 20.
[
11
]
ÚP
— Úrad propagandy
[
12
]
Hajzeles
— výsmešný názov Hlinkovej slovenskej ľudovej strany
[
13
]
NÚZ
— Najvyšší úrad zásobovania
[
14
]
Leiter
(nem.) — vedúci
[
15
]
Poglavník
— Poglavníkom volali vodcu fašistického Chorvátska Ante Paveliča
[
16
]
OS
— vojenský pakt medzi nacistickým Nemeckom a fašistickým Talianskom. K tomuto dvojspolku sa pripojilo aj Japonsko a iné štáty strednej a juhovýchodnej Európy, ktoré boli pod nadvládou fašistického Nemecka.
[
17
]
Magyar Hirlap
— Maďarské noviny, názov maďarského fašistického časopisu, ktorý vychádzal v období tzv. Slov. štátu.
[
18
]
Magyar Néplap
— Maďarská ľudová strana, maďarský fašistický časopis, vychádzajúci za tzv. Slov. štátu.

--- KAPITOLA 9 ---

Nie je vodca ako vodca
[
19
]
Masaryk nás oslobodil,
doktor Beneš budoval,
Hlinka na cintorín vodil,
Tiszó József pochoval.
27. marca 1943
[
19
]
Nie je vodca ako vodca
— Bratislava 27. marca 1943. Rukopis
               básne je v zošite RJJ č. 20.

--- KAPITOLA 10 ---

V strachu
[
20
]
Od tých čias, čo Slovensko tu máme
samostatné, oslobodené,
od úzkosti „Na stráž!“ kričievame
a popri tom rukou hádžeme.
27. marca 1943
[
20
]
V strachu
— Bratislava 27. marca 1943. Rukopis básne je v
               zošite RJJ č. 20.

--- KAPITOLA 11 ---

Na prvého apríla
[
21
]
Predtým nám dľa kalendára patril
do roka len jeden prvý apríl,
dneska, ako páni vymysleli,
prvý apríl máme za rok celý.
Predtým v ten deň s tvárou veľmi vážnou
robievali sme si z druhých bláznov,
dneska celý rok je taká doba,
iní si z nás vážne bláznov robia.
Samé budovanie, z práce radosť,
samá sloboda a samostatnosť,
samé právo, hrdina a martýr,
samé kresťanstvo, a — prvý apríl.
1. apríla 1943
[
21
]
Na prvého apríla
— Bratislava 1. apríla 1943. Rukopis básne
               je v zošite RJJ č. 20.

--- KAPITOLA 12 ---

Čertovská reťaz
[
22
]
Pán minister zahraničia,
nech ho diabol postíska,
nepočúva na Jozefa,
[
23
]
poslúcha len Františka,
[
24
]
František von Joachima,
[
25
]
Joachim zas Führera,
Führer všetkých čertov v pekle,
preto nás čert zožiera.
[
22
]
Čertovská reťaz
— Bratislava. Dátum vzniku básne sme
               nezistili. Na toto miesto sme ju zaradili podľa pôvodného tranosciovského zaradenia.
               Rukopis básne je v zošite RJJ č. 20.
[
23
]
Jozef
— Jozef Tiso
[
24
]
František
— Franz Karmazin, vedúci strany Karpatských Nemcov, odbočky Heinleinovej strany na Slovensku, nemecký poslanec na Slovensku, zástanca a propagátor hitlerovských rasových zákonov.
[
25
]
von Joachim
— Joachim von Ribbentrop, minister zahraničných vecí fašistickej Hitlerovej vlády

--- KAPITOLA 13 ---

Na Veľký piatok
[
26
]
Jeden umrel, aby spasil
milióny sveta zlého.
Dneska mrú tu milióny
za spasenie — pre jedného.
Jeden po smrti sa vzkriesil,
miliónom nesie blaho,
druhý umrie, milióny
nikdy viacej nevzkriesia ho.
Jeden zval sa Ježiš Kristus,
druhého zvú Adolf Hitler.
Kristova smrť bola život,
život Hitlera je cmiter.
23. apríla 1943
[
26
]
Na Veľký piatok
— Bratislava 24. apríla 1943. Rukopis básne
               je v zošite RJJ č. 20.

--- KAPITOLA 14 ---

Sme vzorom
„… Ľudácke Slovensko je stredom obdivu… Nový štát pod Karpatmi oduševňuje
                  dnes celú bojujúcu Európu… Sme vzorom…“
Slovák 28. apríla 1943
[
27
]
Keď Führer na nás zacengá,
letíme strmhlav s vládnym sborom…
Áno, sme stredom obdivu.
Áno, sme pre Európu vzorom.
Obslúžime ho nadšene,
jak lokajským sa patrí tvorom…
Áno, sme stredom obdivu.
Áno, sme pre Európu vzorom.
Na rozkaz smradom plníme
Slovensko, jak sa patrí tchorom…
Áno, sme stredom obdivu.
Áno, sme pre Európu vzorom.
Ak žiada zradu národnú,
potíme zradu každým pórom…
Áno, sme stredom obdivu.
Áno, sme pre Európu vzorom.
Ak žiada vybiť národ náš,
ho zabijeme krvi morom…
Áno, sme stredom obdivu.
Áno, sme pre Európu vzorom.
My slobody sme proroci,
držíme pysky pod zátvorom…
Áno, sme stredom obdivu.
Áno, sme pre Európu vzorom.
Má každý byt svoj v árešte,
kto mykne plecami so vzdorom…
Áno, sme stredom obdivu.
Áno, sme pre Európu vzorom.
My seba samých kopneme,
ak je to pre Führera fórom…
Áno, sme stredom obdivu.
Áno, sme pre Európu vzorom.
On potľapká nás, obšťastní
najsrdečnejším rozhovorom…
Áno, sme stredom obdivu.
Áno, sme pre Európu vzorom.
Európa! Z nás si príklad ber,
sieghajluj našim profesorom!
My, my sme stredom obdivu.
My, my sme pre Európu vzorom.
29. apríla 1943
[
27
]
Sme vzorom
— Bratislava 29. apríla 1943. Rukopis básne je v
               zošite RJJ č. 20.

--- KAPITOLA 15 ---

„My sme malí, ale veľkí…“
Noviny
[
28
]
My sme malí, ale veľkí,
bez starootcovských hriechov,
počtom malí, duchom veľkí
vyhnali sme z vlasti Čechov.
My sme malí, ale veľkí,
hodní triumfálnych vencov,
počtom malí, duchom veľkí
máme miesto Čechov — Nemcov.
My sme malí, ale veľkí,
svet je len nám dlžen vďakou,
počtom malí, duchom veľkí
potiahli sme na Poliakov.
My sme malí, ale veľkí,
zgniavili sme už aj Rusa,
počtom malí, duchom veľkí
porazíme Brita, USA.
My sme malí, ale veľkí,
celý svet len na nás hľadí,
počtom malí, duchom veľkí
my dávame Nemcom rády.
My sme malí, ale veľkí,
Vodca náš je veľké zviera,
počtom malý, duchom veľký
dostal pozdrav od Führera.
My sme malí, ale veľkí,
hľa, list píše štát náš nový,
počtom malý, duchom veľký
japonskému cisárovi.
My sme malí, ale veľkí,
náš ľud má, čo iný nemá,
počtom malý, duchom veľký,
Mandžusko a Lü-Y-Wena.
My sme malí, ale veľkí,
národ náš sa skvele činí,
počtom malí, duchom veľkí
uznali sme Filipíny.
My sme malí, ale veľkí,
skalopevní ako Tatry,
počtom malí, duchom veľkí
— vo „Völkischer Beobachtri“.
[
29
]
My sme malí, ale veľkí.
My budíme obdiv všade,
malilinkí — vo vernosti,
ale velikánski — v zrade.
18. októbra 1943
[
28
]
„My sme malí, ale veľkí…“
— Bratislava 18. októbra 1943.
               Rukopis básne je v zošite RJJ č. 20.
[
29
]
Völkischer Beobachter
— názov nemeckého časopisu, ktorý bol oficiálnym orgánom nemeckej národnosocialistickej strany

--- KAPITOLA 16 ---

25 rokov
(K 28. októbru 1943)
[
30
]
Päť rokov vojny ku víťaziacim
dvadsiatim, v ktorých nemali sme bláznov,
udeľujúcich úsmev plaziacim
s vrtiacou sa a ustavičnou bázňou.
A po dvadsiatich rokoch zase päť,
čo zakopať chcú pod zem smelé hlavy,
by v dutinách ich mysle mohli zrieť
pri teplom ohni pušiek na pandravy.
Päť rokov nášho umierania zas
v krvi a smrti, za život však v boji.
Rozhýbe krížmi zrno, čo je v nás,
vyrastie spopod zeme, bratia moji!
Už roztriasa sa nad ním slnca snop,
rodia sa klasy do žatevných vencov,
v hrob valí sa nám chystajúca hrob
s lomeným krížom horda pomätencov.
28. októbra 1943
[
30
]
25 rokov
— Bratislava 28. októbra 1943. Rukopis básne je v
               zošite RJJ č. 20.

--- KAPITOLA 17 ---

Poslanci
[
31
]
Čo poslanec — bez výnimky
chodí teraz na obžinky.
Nesial, nežal, ale mele
od nedele do nedele,
čo si napísal, to mláti:
„Máme svoj chlieb už rok piaty!“
Domov nosí vence slamy
s národnými stužtičkami.
Potom svoj chlieb ďalej miesi,
v „svoje víno“ prepíše si,
do remennej vezme tašky
a ide na oberačky,
zastaví sa v krátkej túre,
nech je, čo chce — v Svätom Jure,
v Modre, ide do Pezinku,
spomnie rokov päť a Hlinku,
a že vďaka patrí strane,
že aj „svoje víno“ máme.
Ale úloha je hlavná
prevýchovy plnka mravná,
preto, aby boli vzormi,
stanú sa hneď profesormi,
idú obrodeniu kvôli
na Sliač v „Politické školy“,
učia národ svetuznáme,
že čo Slovák, ten je v strane.
Až tri dni ich kraj náš hostí,
učia týždeň sporivosti,
potom každý národ čistí
v pracovisku na cvičišti.
Odleteli ako vtáčky
obžinky i oberačky,
ba i politické školy,
bože! na Sliači už boli!
Minul týždeň sporivosti,
v cvičeniach je po radosti.
Pracoviská opustili
víl a vĺčat rákoš milý,
ľvíčat, vodkýň, vodcov sbory…
Stíchla — „Kto za pravdu horí!“
Ide zima. Čože v zime?
A veď ostali nám svine,
na Slovensku ich je hodne.
V novembri už oslávime
zakáľačky všenárodné.
Október 1943
[
31
]
Poslanci
— Bratislava október 1943. Rukopis básne je v zošite
               RJJ č. 20. Medzi knižným vydaním a rukopisom sú tieto odchýlky:
verš 14: na každý pád — v Svätom Jure,
Podľa rukopisu doplnili sme za verš:
preto, aby boli vzormi
,
               tento verš, ktorý v knižnom vydaní vypadol:
stanú sa hneď
                  profesormi

--- KAPITOLA 18 ---

Úradník
[
32
]
Vybaviť akt? Milý synu!
Ja mám teraz prácu inú:
Musím hľadať s paňou vedno
na sedem dní vajce jedno,
potom mäsa desať gramov
na týždeň tiež s milosťpaňou,
zatým deci mlieka honiť,
polhodinu kanvou zvoniť,
na to za hodinu celú
behať za hlávočkou kelu,
podošvy, kým stačia z dreva,
aby stíšil žalmy čreva…
a tak duchom, telom sýty
pri úrade kopať kryty,
zúčastniť sa milovanej
pred — a povýchovy brannej,
zadumať sa pri kopaní,
že sme na Slovensku páni…
Vybaviť akt? Milý synu!
Ja mám teraz prácu inú.
Október 1943
[
32
]
Úradník
— Bratislava október 1943. Rukopis básne je v zošite
               RJJ č. 20. Knižné znenie sme opravili podľa znenia v rukopise, kde 8. a 9. verš majú
               opačné poradie.

--- KAPITOLA 19 ---

Otvorenie novej železničnej trate
[
33
]
Zase novú slávnosť máme.
Však sa my len naslávime!
Nové trate otvárame,
ale vozbu zastavíme.
Pre Nemcov sú len šín páry,
raz do Ruska, raz do Poľska;
pre Slováka nieto pary,
tomu chôdza apoštolská.
Aký pokrok? Aké zisky?
Veľký prejav? Čo to slávia?
Že tu chodia iba pysky,
čo sa nikdy nezastavia.
Október 1943
[
33
]
Otvorenie novej železničnej trate
— Bratislava október 1943.
               Rukopis básne je v zošite RJJ č. 20.

--- KAPITOLA 20 ---

„Hľadáme martýrov!“
Noviny
[
34
]
Hľadáte martýrov, čo niekdy
trpeli za slovenčinu?…
Pán Černák
[
35
]
na hruď Himmlerovu
[
36
]
obesil nášho Pribinu.
[
37
]
Aby sa prsia zabíjača
kniežaťom naším pýšili,
otroci naši zabitého
tu po druhý raz zabili.
A zajtra zase zabijú ho,
pozajtra zase ako nič,
keď príde na univerzitu
prednášať kadejaký Fritz.
Hľadáte martýrov? Ja hľadám,
čo by vás v popol spálil, hrom.
Veď s Pribinom tým, krem pár katov,
je celý národ martýrom!
Október 1943
[
34
]
Hľadáme martýrov
— Bratislava október 1943. Rukopis básne je
               v zošite RJJ č. 20.
[
35
]
Pán Černák
— Matúš Černák, vyslanec v Berlíne za tzv. Slov. štátu
[
36
]
Himmler
— šéf Gestapa, jeden z najbližších spolupracovníkov Hitlera
[
37
]
Pribina
— za tzv. Slov. štátu existoval Pribinov rad, ktorý bol jedným z najvyšších vyznamenaní. Jesenský naráža v básni na túto skutočnosť.

--- KAPITOLA 21 ---

Elastika
[
38
]
Čo sa to stalo? Všetci „Hejľudáci“
dľa novej módy chodia ako raci,
nie čelom napred, ale zadkom nazad.
To nechcú kamarátov Nemcov zrádzať,
a bolo načim staré heslo zaprieť,
čo hlásal Štúr náš: „Musí sa ísť napred!“
Dnes napredovanie už nechráni.
Je treba: „Elastika obrany“.
8. novembra 1943
[
38
]
Elastika
— Bratislava 8. novembra 1943. Rukopis básne je v
               zošite RJJ č. 20.

--- KAPITOLA 22 ---

Arizátori
[
39
]
Predtým židia boli potvory,
dnes sú nimi — arizátori,
klamú, jedia, pijú po pansky,
nie tak jak my, skromne, kresťansky.
Dnešný arizátor — nový žid,
arizátormi my chceme byť.
9. novembra 1943
[
39
]
Arizátori
— Bratislava 9. novembra 1943. Rukopis básne je v
               zošite RJJ č. 20.

--- KAPITOLA 23 ---

Žaby
[
40
]
Máte, mesiac, háje, končiare,
zoru, nebo, hviezdy, močiare,
ale smutno je v čas mrkania:
nieto žabäcieho kŕkania.
Nemci u nás pochodovali,
všetky naše žaby požrali.
Onemelo žabie kŕkanie,
zato máme handrkovanie.
10. novembra 1943
[
40
]
Žaby
— Bratislava 10. novembra 1943. Rukopis básne je v
               zošite RJJ č. 20.

--- KAPITOLA 24 ---

Opak
[
41
]
„Slobodní sme, slobodní sme!“
Počúvame sto ráz denne.
Veľa rečí o slobode
má len plemä zotročené.
Keď sa denne sto ráz povie:
„Naša neodvislá štátnosť!“
traja visia: neodvislosť,
štátnosť a aj samostatnosť.
Keď sa denne sto ráz povie,
že my môžeme byť hrdí,
pokrčíš hneď raťafákom,
lebo vlastná chvála smrdí.
Keď sa denne sto ráz povie,
že je Hlinka naša spása,
v obehu groš — hlava Hlinku
s reverendou zodrala sa.
Keď sa denne sto ráz povie:
„Ten je zradca!“ „Ten syn bludu!“
pomyslíme: zradca, bludár
je ten, čo chce pomôcť ľudu.
Keď sa denne sto ráz povie:
„To bol trpiteľ a martýr!“
pozrime sa do Ilavy,
kto má tam dnes v celách kvartýr.
Keď sa denne sto ráz povie:
„S Nemcom treba objímať sa!“
„S Čechmi, Rusmi, Srbmi biť sa!“
pochopíme, kto je zradca.
Ked sa denne sto ráz povie:
„Slovensko my očistíme!“
to už vieme, kto je čistý,
a kto sa tu váľa v špine.
Keď sa denne sto ráz povie:
„Na Slovensku my sme páni!“
vieme, že tí páni dnešní
majú sedieť za mrežami.
Keď sa denne sto ráz povie:
„Kresťania sme spravodliví!“
vieme, kto chce zabiť pravdu,
vieme, kto tú pravdu živí.
Keď sa denne sto ráz povie:
„Mravný je náš program v strane!“
rozbiť takú mravnosť strany
máme my mať na programe.
14. novembra 1943
[
41
]
Opak
— Bratislava 14. novembra 1943. Rukopis básne je v
               zošite RJJ č. 20.

--- KAPITOLA 25 ---

Humanitná línia
[
42
]
V slovách a skutkoch disharmónia?
Pred nosom sa ti škerí vysvetlivka:
Vraví sa: „Humanitná línia“,
a pociťuje: „Humanitná krivka“.
16. novembra 1943
[
42
]
Humanitná línia
— Bratislava 16. novembra 1943. Rukopis básne
               je v zošite RJJ č. 20.

--- KAPITOLA 26 ---

Buxy
[
43
]
O úplatkárstve, o podplácaní
vyniesli zákon. Ak mu veríš, chňup si!
Ak bys’ chcel maslo v úradovaní,
hoď čím viac masla do úradnej buxy.
16. novembra 1943
[
43
]
Buxy
— Bratislava 16. novembra 1943. Rukopis básne je v
               zošite RJJ č. 20.

--- KAPITOLA 27 ---

Ešte raz socha generála Štefánika v Bratislave
[
44
]
Ľva odstránili, tento symbol sily,
zrúcali pylón — symbol letu k sláve,
a tak ho obrátiť sa prinútili
leteckým zadkom k mestu Bratislave.
V tom nový symbol je: „Nech ma má rada
tá bratislavská ponemčená vláda!“
16. novembra
[
44
]
Ešte raz socha generála Štefánika v Bratislave
— Bratislava
               16. novembra 1943. Rukopis básne je v zošite RJJ č. 20.

--- KAPITOLA 28 ---

„Dávaj a šporuj!“
[
45
]
Horlia: „Dávaj!“ Horlia: „Šporuj!“
Čo nám to chcú nahovoriť?
Ten, kto šporí, nevie dávať,
ten, kto dáva, nevie šporiť.
Horlia: „Dávaj!“ Horlia: „Šporuj!“
Radšej o tom nerozprávať!
Naša pospolitosť horlí:
„Niet čím šporiť, niet čo dávať!“
4. decembra 1943
[
45
]
„Dávaj a šporuj!“
— Bratislava 4. decembra 1943. Rukopis
               básne je v zošite RJJ č. 20.

--- KAPITOLA 29 ---

Ako písať
[
46
]
Ako písať? Chytať ducha
na pero, či na ceruzku,
do riadkov ho na papier klásť,
keď ho chcú mať na motúzku.
Keď tu namiesto nás vraví
veľká huba ako vráta,
druhá ruka poťahuje
oblečené pimperľatá.
Keď tu každý s hrnčekami
do nemeckej kaše dúcha.
Motúzkoví hrdinovia!
Pardon! Bojovníci ducha.
5. decembra 1943
[
46
]
Ako písať
— Bratislava 5. decembra 1943. Rukopis básne je v
               zošite RJJ č. 20.

--- KAPITOLA 30 ---

Evakuácia
[
47
]
Ministerstvo vnútra — nosič múdrej hlavy
Slovákov vyháňa nám z Bratislavy.
Dosť na Slovensku dedín a miest jesto,
len pre Nemcov je Bratislava — mesto.
On chráni deti, ženy, starcov, vdovy,
nech idú bližšie ku nepriateľovi.
Rus počína sa na Karpaty driapať,
patrí sa, aby na východ šiel západ,
a aby východ nepáchal hneď zradu,
nech evakuje zaraz ku západu.
I sever nesie mračná, ver, či never,
ak na juhu si, sťahuj sa na sever.
I od juhu sa blíži hrozný zloduch,
ak na severe bývaš, hybaj na juh.
Slovensko máme, sloboda nám žičí:
môžeme byť v ňom stáli kočovníci.
Slovensko máme, tu vlasť Slovákova,
len Slováci nech sú v nej bez domova.
Slovensko máme, piaty náš mu prívet,
len odsunúť nás načim na druhý svet.
26. marca 1944
[
47
]
Evakuácia
— Bratislava 26. marca 1944. Rukopis básne je v
               zošite RJJ č. 20.

--- KAPITOLA 31 ---

Novinám
[
48
]
Že slobodní sme, každý plátok grúli,
len nesmieme byť Nemcom neverní,
ináče ÚP dá nám po papuli
a ÚŠB
[
49
]
nám slová usmerní.
Sme samostatní, všetci v jednej strane,
len cudzí robia naše zákony,
náš Vodca v náhlivosti krky láme,
keď zo stanu naň Führer zazvoní.
Sme hrdinskí a tento poklad boží
nepustí nášho vraha do zeme,
len ako špinavú soľ hlúpe kozy
chodníky pred Teutónmi
[
50
]
lížeme.
Sme spravodliví, láska všeobecná
je na kresťanskom našom programe,
len benešovcom pomsta naša večná
a židom, ktorých denne zbíjame.
Slovenský národ Európy je chlúbou,
odchovaný na disciplíne,
len partizánov je viac ako dubov
po horách, ktoré denne čistíme.
Ak vyklčujú nás, to bude k škode,
to bude po ľudáckej múdrosti,
po samostatnosti a po slobode,
hrdinskosti a spravodlivosti.
16. mája 1944
[
48
]
Novinám
— Bratislava 16. mája 1944. Rukopis básne je v zošite
               RJJ č. 20.
[
49
]
ÚŠB
— Úrad štátnej bezpečnosti
[
50
]
Teutóni
— staronemecký barbarský kmeň, vyznačujúci sa veľkou bojovnosťou

--- KAPITOLA 32 ---

Na kurze tajomníkov HSĽS v Žiline
[
51
]
Ak chceš reč „držať“ s poslucháčskym echom
na kurze tajomníkov z politických škôl,
povedz im zlostne, že len vďaka Čechom,
žes’ v minulosti iba nulou bol,
reč nedokončíš svoju od potlesku,
na plecia zodvihnú ťa v besnom vresku,
tak dostaneš sa všetkým nad hlavy
a pozbavíš sa nuly-ohavy,
ho nepomýliš, že je vláda truľov,
a že tu nuly lomcujú sa s nulou.
28. mája 1944
[
51
]
Na kurze tajomníkov HSĽS v Žiline
— Bratislava 28. mája 1944.
               Rukopis básne je v zošite RJJ č. 20.

--- KAPITOLA 33 ---

„Slovenský“ vodca
„… Budeme Slováci i za cenu Slovanstva…“
Z reči dr. J. Tisu
[
52
]
Zodvihol Dunčo labu a tak reční
priestrannou hubou strieknuc do panstva:
„Som Slovák i za cenu Slovanstva!
Vyprášili by mi ináč pudlo Nemci.“
28. mája 1944
[
52
]
„Slovenský“ vodca
— Bratislava 28. mája 1944. Rukopis básne
               je v zošite RJJ č. 20.

--- KAPITOLA 34 ---

„Ja som hrdý, že som ľudák!“
„… Preto, ak v minulosti bolo treba básnikovi pripomínať ,Ja som pyšný, že
                  som Slovák‘, dnes je na čase, aby sme boli nositeľmi povedomia: Ja som hrdý, že
                  som ľudák…“
Z úvodníka Vodcu a prezidenta Republiky dr. Jozefa Tisu v Organizačných zvestiach
               HSĽS, júlové číslo 1944
[
53
]
„Ja som pyšný, že som Slovák“,
[
54
]
Vajanský tak písal, chudák.
Vodcovsky to naprávam tak:
„Ja som hrdý, že som ľudák!“
Hoc’ ma vedie na retiazke
ako psa náš priateľ milý,
milióny mám už ťažké,
Tuka, Šaňo, Čulen — vily.
Potíme sa v budovaní.
Stano
[
55
]
stavia opreteky,
najprv sebe, jeho pani
má už štyri apatéky.
Že ľud slovenský krv leje
v cudzích poliach? Čo ma po ňom!
V srdci mojom radostne je:
k židovským štát prišiel domom.
Pozri, ako dvíha dlane
zjednotená naša mládež!
Zo slobody hlavné máme,
čo sme chceli: voľnú krádež!
V Ilave, nie v Segedíne
[
56
]
sedí panslávsky dnes čudák.
Vajanského opravíme:
„Ja som hrdý, že som ľudák!“
29. mája 1944
[
53
]
„Ja som hrdý, že som ľudák!“
— Bratislava 29. mája 1944.
               Rukopis básne je v zošite RJJ č. 20.
[
54
]
„Ja som pyšný, že som Slovák“
— prvý verš básne S. H. Vajanského „Povedomie“, v ktorej sa autor v rokoch maďarizácie hrdo a nekompromisne hlásil k slovenskému národu.
[
55
]
Stano
— minister dopravy v Tisovej vláde
[
56
]
V Ilave, nie Segedíne
— V Segedíne boli za Rakúsko-Uhorska väznice, kam posielali slovenských národovcov. Tisova vláda vytvorila väzenie podobného charakteru v Ilave, kam posielali všetkých, ktorí sa stavali otvorenejšie proti ľudáckemu hnutiu.

--- KAPITOLA 35 ---

Mnohým
[
57
]
Poznáte tú starú fajtu:
chce byť pekným aj tam, aj tu,
medzi bratmi, medzi katmi,
preto pred každým je špatný.
29. mája 1944
[
57
]
Mnohým
— Bratislava 29. mája 1944. Rukopis básne je v zošite
               RJJ č. 20.

--- KAPITOLA 36 ---

Na Tidovu reč k robotníkom 12. septembra 1944 z príležitosti slovenského odboja
[
58
]
„… Odpadlíci, odbojníci,
tlupa, výkal spodiny,
háveď, zberba, zákerníci,
luza, čvarga, zlosyni,
hltavci a príživníci,
chamtivci a keťasi,
piráti a spiatočníci,
lokaji a judáši,
pandravy a koristníci,
šelmy, zradci, cigáni,
výhodári, lúpežníci,
alibisti, oplani,
podlí bezcharakterníci,
vrahovia a zbojníci,
darebáci, ničomníci,
pliagy, hady, traviči,
kmíni, lumpi, násilníci,
pašovaní cudzinci,
zaslepenci, záškodníci,
šakali a kuvici,
agenti a ohavníci,
zapredanci, hmotári,
pokrytci, bruchopasníci,
bastardi a mordári,
draci, cháska, nežičlivci,
podzemní veľrytieri,
áreštantskí uprchlíci,
dobrodružní žoldnieri,
Benešov rod trpasličí,
chabci, bohorúhači,
pohani a antichristi,
prefíkanci, sprostáci,
pučisti a rozvratníci,
špekulanti, votrelci,
polypy, atentátnici,
streštenci a zbabelci,
holota a zbohatlíci,
kobylky, vlkolaci,
skrachovaní politici,
politickí pytliaci,
zradná klika, nespratníci,
ziskožravci, fušeri,
viťúzi a záludníci,
kreatúry, gangsteri,
londýnerskí nešťastníci,
hladní vyciciavači,
sprostí veľkopeňažníci,
nenásytní boháči,
karieristi, nevďačníci,
veľkoarizátori,
cudzej moci služobníci,
zmrzačené potvory,
čierne duše, prebehlíci,
banditi, smeť, chamraď tam,
Čecho-žido-boľševici!“…
Hlas z ľudu
Za slobodu bojovníci
živijó, nazdar, sláva Vám!
24. septembra 1944
[
58
]
Na Tidovu reč k robotníkom 12. septembra 1944 z príležitosti slovenského
                  odboja
— Bratislava 24. septembra 1944. Rukopis básne je v zošite RJJ
               č. 20. V básni sme opravili poradie 9. a 10. verša podľa rukopisu.

--- KAPITOLA 37 ---

Vodca ľudákov vyznamenáva nemeckých vojakov v Banskej Bystrici
[
59
]
[
60
]
„… Ty si vzal život dvadsať neľudákom
a kamarát si — vojak s našským hákom,
vyplnils’ moje vlastenecké prianie,
vypni si prsia na vyznamenanie.
Ty vyplienil si tridsaťsedem bytov
čechoslovákom nepriateľských citov
a na sto ďalších prejavil si chuť,
nech zdobí metál hrdinskú ti hruď.
Ty vyžral si až sedemdesiat špajzov
v záujme bratských nacistov a Prajzov,
a vypálil si celú dedinu,
tu, kamarát môj, prijmi Pribinu…
[
61
]
My poriadku raz predsa naučíme
slovenské povstalecké zradné svine…
Tak teraz poďme vierou srdcia tužiť
do Kapituly,
[
62
]
idem omšu slúžiť.“
7. novembra 1944
[
59
]
Vodca ľudákov vyznamenáva nemeckých vojakov v Banskej
                  Bystrici
— Bratislava 7. novembra 1944. Rukopis básne je v zošite RJJ
               č. 20.
[
60
]
Vodca ľudákov vyznamenáva nemeckých vojakov v Banskej
                  Bystrici
— Tiso osobne vyznamenával po zatlačení povstania do hôr
               nemeckých vojakov, ktorí vynikli v bojoch proti slovenským partizánom. Celá báseň je
               zrkadlom politiky Tisovej vlády a jej vzťahu k slovenskému národu, ktorý zrádzala,
               prenasledovala, vyvražďovala v mene ideí nemeckého fašizmu.
[
61
]
… prijmi Pribinu
— za tzv. Slov. štátu existoval Pribinov rad, ktorý bol jedným z najvyšších vyznamenaní.
[
62
]
Kapitula
— kapitulný rímsko-katolícky kostol v Banskej Bystrici

--- KAPITOLA 38 ---

Zradca — hrdina
„… Slovenskí chlapci sa zachovali ozaj hrdinsky. Upozornili nemeckých
                  vojakov na zradcov Viesta a Goliana a tak ich vydali do rúk
                  spravodlivosti…“
Slovák 7. novembra 1944
[
63
]
Slovenskí chlapci svojich generálov,
slovenskí chlapci — vojaci
zradili zradcov, Viesta s Golianom,
[
64
]
hľa! Hrdinovia — Slováci!
Ak podobá sa zradca hrdinovi,
ako to „Slovák“ spomína,
tak v „Slovákovi“ nie sú redaktori,
lež zradci, to jest samý hrdina.
Im zradcovstvo je chlieb ich každodenný,
čo junáci sú, nechápu,
hrdinsky vydali by Slovensko hneď celé
spravodlivosti — Gestapu.
8. novembra 1944
[
63
]
Zradca — hrdina
— Bratislava 8. novembra 1944. Rukopis básne
               je v zošite RJJ č. 20.
[
64
]
Viest s Golianom
— Generáli Viest a Golian vstúpili do Povstania. Neskôr Nemci Goliana a Viesta chytili a v Nemecku aj popravili.

--- KAPITOLA 39 ---

Generál Rudolf Viest
[
65
]
„Londýner, zradca prekliaty!“
„Slováci“ Ťa už obesili.
Si obesencom v zajatí.
A žiješ, generál náš milý.
V nešťastnej Banskej Bystrici
chcels’ národ previesť naspäť k sláve
a teraz v mokrej väznici
si rabom v starej Bratislave.
Chcels’ oslobodiť národ náš,
teraz je Tebe po slobode.
Či obesia Ťa druhý raz
po „Slovákoch“ zas Nemci v zlobe?
Si symbol našej voľnosti,
ten musel predsa do temnice,
lež vyjde z nej nám k radosti,
pre zradcov budú šibenice.
11. novembra 1944
[
65
]
Generál Rudolf Viest
— Bratislava 11. novembra 1944. Rukopis
               básne je v zošite RJJ č. 20.

--- KAPITOLA 40 ---

Na bratislavských cintorínoch
(Padlým ruským hrdinom)
Smrť — rozsievač pri fakliach v povetrí,
diel mrmraní a pušiek rachotaní —
seje hrob na hroby pre kopce tri,
by vŕšky zjasnili sa kvetinami.
Hrob za život a v každom hrobe brat,
čo svojou smrťou svojho brata živí,
odtŕha zámky zo zavretých vrát
vedúce do slobodných hôr a v nivy.
Tých zámok bolo na tisíce tu,
bránili krokom chodiť, očiam vidieť,
zviazali krídla mysliam k poletu
a učili nás iba nenávidieť.
Čo miesta od Volgy po Dunaj, Rýn,
cez Dneper, Dnester, Odru — toľko slávy,
Stalingrad, Pešť i Viedeň po Berlín!
a tu ste našli u nás kútik tmavý.
Vy, drahí, vraciate nám drahú mať,
kľakáme k hrobom, kde už spíte nemí,
a šepkáme len: „Viečnaja pamiať!“
živiacim mŕtvym v našej rodnej zemi.
Bratislava 23. apríla 1945

--- KAPITOLA 41 ---

Na prvý máj
[
66
]
Staviame máje pred svetlými okny
pokorenému nášmu dievčaťu:
slobode ešte s krvavými bokmi,
o všetky svoje skvosty obratú.
Z vrcholkov stužky vo vetre nech vlajú,
lístočky všetky nech sú vo venci,
duch svätý zošiel ku prvému máju,
vyznávajte jej lásku, mládenci,
i každý vlasti syn i každá vlasti dcéra
nech žehná úprimne tým májom, v nich
je pevná nádeja, je neoblomná viera
v navrátenie sa slobôd národných.
Bratislava 26. apríla 1945
[
66
]
Na prvý máj
— Bratislava 26. apríla 1945. Rukopis básne pod
               názvom „K prvému máju 1945“ je v zošite so signatúrou RJJ č. 20.

--- KAPITOLA 42 ---

Banská Bystrica
[
67
]
Z rumov sa dymíš, z mŕtvych tiel sa staviaš,
z rán cedíš sa a rinčíš reťazmi,
smútočnou zástavou Ty k smrti mávaš,
aby sme boli víťazmi,
ó, sloboda, čo pasuješ sa s silou,
bys’ mocou bola, dupla na reťaz,
k nám pritúlila sa a stala milou
pre národ náš.
Tys’ viedla z rumov, dymu, cintorínov,
z rán, reťazí, kde bola temnica…
Ja v mene mŕtvych, živých drahých synov
pozdravujem Ťa, Banská Bystrica.
22. augusta 1945
[
67
]
Banská Bystrica
— Bratislava 22. augusta 1945. Rukopis básne
               s tým istým názvom, ale s podtitulom K povstaniu je v zošite RJJ č. 20.

--- KAPITOLA 43 ---

Predtým
[
68
]
Predtým ho bolo počuť všade,
že robí dobrú politiku,
keď vešia metál každej zrade
a pravde do pŕs vráža dýku.
Rozkvitla zrada. Skrvavená
sa pravda v lesoch schovávala,
dnes schováva sa on a nemá
hovorí pravda. Bohu chvála!
19. septembra 1945
[
68
]
Predtým
— Bratislava 19. septembra 1945. Báseň je v Múzeu
               Janka Jesenského pod signatúrou RJJ č. 119.

--- KAPITOLA 44 ---

28. október 1945
[
69
]
Ktože ich pozbiera, ktože ich vyčísli,
ktorých sme čakali a ktorí neprišli,
o ktorých myslíme, už idú, sú k nám v ceste
a budú hovoriť nám o trýzneniach ešte?
Kdeže je generál Viest, kde je Golián,
kde Štunda poslanec, kde milý Ország Ján,
bystrický Paulíny, náš starý priateľ Vilo?
Prišiel a zamlčal o nich náš Daxner Cyro.
Išiel na cintorín s vencom kol mladej hlavy
s rebríkmi na prsiach a v lícach popolavý.
Či plynom zhynuli, či olovom, či slučkou
pán farár velebný Bakoš a velebný pán Bučko?
Hrušovský Ico, čo sa chcel k smrti biť,
a keď sa nedá žiť, tak s druhými spolu hniť?
A toľko iných niet. Dobehli svoju métu.
No najhlavnejší z nich všetkých predsa je tu,
najväčšmi týraný, najčernejší ker
náš dvadsiaty ôsmy, náš krásny október,
čo všetkých objíma a tisne v líca perny
tým, ktorí dokonca mu boli vždycky verní,
prišli, či neprišli zas na otcovskú hrudu
v rukách a na srdci ich večne nosiť budú.
Vitaj, náš október, hoc’ horíš plameňom,
ty leto znamenáš aj v hvizde jesennom,
len keby došli tiež tí naši bratia milí,
čo Teba vzývajúc Tvoj príchod pripravili.
Bratislava 21. októbra 1945
[
69
]
28. október 1945
— Bratislava 21. októbra 1945. Rukopis básne
               je v zošite RJJ č. 20.

--- KAPITOLA 45 ---

Do pamätníka pani Oľge Jurkovej-Kraftovej
[
70
]
Mne mladých kvetov pri trhaní
žalostne srdce zanôti.
Nie, netrhajte, milosťpani,
rozplamenené životy,
neklaďte mŕtvolky ich na stôl,
jednu ku druhej do vázy,
je krajší kvet, kde tíško rástol
a tešil všetkých sto razy.
Bratislava 24. novembra 1945
[
70
]
Do pamätníka pani Oľge Jurkovej — Kraftovej
— Bratislava 24.
               novembra 1945. Rukopis básne je pod signatúrou RJJ č. 109, ale aj v rukopisnom zošite
               RJJ č. 20, kde báseň pravdepodobne prepísala básnikova manželka. Báseň v rukopisnom
               zošite RJJ č. 20 má názov „Posledný verš“.