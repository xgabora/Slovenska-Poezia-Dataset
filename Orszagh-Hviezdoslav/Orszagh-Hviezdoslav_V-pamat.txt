--- KAPITOLA 1 ---

Roľník
Keď jaro tu; keď v modrom nebies mori
sa kúpe slnko — jasná králica,
jejž v prúdoch tých vlas každý zlatom horí, —
a každá vlna, prchnúc od líca
tej krásy panej, sama slnkom zdá sa,
jak odtisk verný, tak sa skveje, jasá;
keď vôkol kráľky škovránkov sbor čilý
a spevný, k službe jak by vzlietly víly;
keď i zem celá z ľúbych slnka ramien
tak svieti… temný na dne mora kameň;
keď vzkriesenia zvesť nivami sa brodí,
a kde sa tknul ich: pažiť, kvieťa vzchodí;
keď strom, keď ker sťa žobrák u dvier nahý
zas oblieka sa v odev slávy drahý;
keď pieseň zvoní v potoku
a pozdrav vtáčí vábi k obloku;
keď plužných kolies jará muzika
zo dvora vlnou v izbu preniká,
a k dovŕšeniu tisíc jara lahôd
spiež zazvučí a bičov spráska šľahot: —
kto by tu
meškal dnu!? —
Ja neviem, prečo, ale rád sa dívam
tak obďaleč, tu s týchto úvratí
na roľníka, keď orie. Zrakom odpočívam
na obraze, až sa mi zatratí —
Ó, obraz známy, predsa vždy tak nový,
vždy nový každej jara chvíle.
I k závisti i k úteche mi sloví
ten jeho podpis starý a vždy nový,
vždy nový každej jara chvíle:
„Beatus ille…“
[
1
]
Ó, blaha obraz, meškaj ešte oku,
pod rúšku diale hneď mi neodchoď! —
— Spräž čo sneh kráča v tichom jak by toku,
vtom spieže hra: a v prúde chorovod
nad každou hrudou a pri každom kroku.
Tak voľno, tíško preberajú volkov nohy —
To jarmo v šijach, ono netlačí,
od svitu k večernej bár zápači
ho verne nosia, vlečú, ťahajú;
nie, neväzí, veď, hľa, si žviakajú
a časom pyšno jasné vztýčia rohy.
I znajúc gazdu, že on nie jak iný,
že k obedu dá vonnej ďateliny:
bez správy biča, bez pokriku gazdy
vpred rušajú, obrátia v koľaj brázdy.
Včuľ idú ta — jak chvie sa tlstá lýtka…
Po čase však, len pozhovejme chvíľu,
zas budú tu tým chodom bez pomylu,
i sprievod ich — poskočná trasorítka.
Zem kála sa: I temné vidím vlny,
jak na povrch sa šinú z hlbiny;
za brázdou brázda, jedna druhú plní,
kde dol, hneď vrch, kde vrch, spád doliny: —
či morom tiež je zem? Veď tak sa prúdi,
tak vlny hádže, ako rozohnaná
pláň vody… pozor, aby stroskotaná
dák’ nebola loď — varuj! Ó, tie hrudy
či vlny sú: ak ktorá ľvicou v loď sa hodí,
ó!… Márny strach, veď predsa bráni brána!
Kde kotvou pluh: ni more neuškodí! —
A vlny zeme: hrudy, kavaly
aj bez odporu, vzpury proti lodi
si do brázd k odpočinku ustlaly…
Zas kruší sa a rýpe zem, čo stena,
by novou maľbou bola ozdobená.
Prieloh, kde zlatých kvetín na tisíce,
len okamih, odvráti pekné líce,
a kde jas kvetu, hrudy mrak sa vhniezdi…
Ha, jak to, zatmenie snáď zeme hviezdy?
Hej, zatmenie: by krajšie svitla zasi;
i svitne zas, jej lúče — zlaté klasy!
Ó, zem, rec, koľký obrat to už tvojej tváre,
už koľký, čo sa stáva dnes?
Jak sčítať rany, v jeseň či na mladom jare
čo čerieslo ti v ňadrá vrylo kdes’? —
Kto muž ten, ktorý pracnej plný žiare
a kedy svliekol šat tvoj božský — les!?
Kto orali tu všetko, jak ten, skladom
či rôzorom? a ty — ty ozaj hladom
čis’ nesplácala prácu, čos’ im vzala?
Hej, koľko zŕn si dodnes odchovala,
či udať znáš — — Lež ona nemá slova,
len, ako nebo velie, rodí, chová.
Nuž keď jej obrat bez slov, večne nemý:
cez koľko úst tu táto prešla hruda,
kto dopovie mi!?
— Však mlčia, čušia i jej vlastní ľudia.
Hej, tvrdá pôda, len štrk, sloje, skaly —
však dedičná. Nuž drž si svoju zem,
môj rode, bo veď nebesá ti nepridaly
perute, vzdušnej vlasti šatný lem:
bys’ sial, keď oblak-úhor v sír sa porozvalí,
sial pieseň veň, kým blýska on a hrmí,
zač potom nebo spevnú čeľaď kŕmi,
ni neznať jak, len keď zas spievať začne,
tu znamenie, že žiadno neni lačné,
a zasmädne-li, kým hor’ piesne vije,
dosť ľahko, z chmár že zrovna rosu pije —
Ni plutvy rýb nedostals’ údelom,
bys’ perly chytal tmavým mora dnom.
Nies’ kvetinou, tou kráskou Šalamúna,
jejž anjel darom belosť skytá rúna.
Ty nerozprestrels’ oných zvláštnych sietí,
ichž korisťou chlieb do úst, odev k pleciam letí;
loď tvojho žitia nemá miesta v mori:
tvoj večný Ararat toť tieto hory,
a tvojím, čo v nich, medzi nimi väzí —
nu, údel tvoj, hľa — pluh i so železy!
Tak jednou pluhu, druhou Tatier chvoje
sa držiac… neboj, že ťa bieda zmorí
a zajme ti diabol hony tvoje!
— Ach, tvrdá zem… však žils’ z nej predsa stále
i budeš žiť, bo živí preds’ i ona,
a vedz, že život tvoj priam nedokoná
len preto, bo svoj koreň zaryl v skale! —
Ó, obraz blaha! — Farba jeho stála.
Veď stálym len, čo ona maľovala,
tá večná príroda: tá matka dobra
i krásy, kojná dieťaťa i obra
tá neklamná — Veď nie je tu do času
ni zeleň lesa, ani zlato klasu.
Veď na tej temnej pôde oráčiny
dnes sejba, zajtra žeň — tak rôzne činy:
preds’ jeden dej a obraz tohož jasu,
ten obraz známy, a preds’ vždy tak nový,
vždy nový každej jara chvíle.
I k závisti, i k úteche mi sloví
ten jeho podpis starý a vždy nový,
vždy nový každej jara chvíle:
„Beatus ille…“
Už zoral roľník, záhon zoral celý.
Hľa, opak obličaja začernelý,
shon havranov naň sadá, — čiže nájdu,
čo hľadajú? veď slietlo ono plemä
na korisť z rozorvanej hrude zeme,
na korisť… A opásav oráč zájdu,
keď najprv pozyv svoj bol zaslal v nebe
so vzdychom duše žhavým, holohlave:
už rozsieva, po hrsti sype v tmavé
tie ústa zeme, aby, keď čas príde,
vzal odplatou po celom za hrsť chlebe.
A jak tak nádej sejúc, roľou ide,
shon vtákov rozpäl krídla trepotavé —
A rozosial. Už bráni, aby zrnu
sa mäkko vystlalo, by akonáhle
mu prejde sen, sa švihlo bez zákrnu
z hrúd páperu pozvoľne, letkom náhle —
I ukojené spí nádejí semä,
spí spánok žitia v lone matky — zeme,
jak uložil ho roľník — otec verný.
Spí krátky sen… až zrazu zobudenie,
ku nohám svinie plášť sa ťažký, čierny,
a — hlávky vhor zŕn-detí zradostnené! —
S tým skončené dňa dielo, Bohu sláva!
Včuľ už len on nech dážď a slnce dáva,
bo obidvojím jedine on vládne;
dľa jeho ďaky z mračien tok vyviera,
on, keď chce, slzy slncom svojím stiera;
či blesne lúč, či krupaj na zem padne,
to z jeho moci — jeho láske jedno:
či vyviesť slnce z tmy, či zrnko biedno,
a čím to zrnko potom odeje sa:
tak platí uňho, ako oblek lesa! —
Hej, oráču, i nač tak spešne dolu?
Ja čakal tiež, až dobil tým ste stykom
boj hrdinský, pod stínnym šípu kríkom —
nuž tichšie nadol, by sme mohli spolu.
Jak orba dnešná? — „Taká, ako včera.
Nuž tys’ to? I jak si sa vzal tu, synu!?“
— Kde som sa vzal, kde, jak a počo? Inu,
na prírody klin ktože neuberá
sa rád? A tá, hľa, túžba dneska chcela
len sem, kde vy, hej, nikam inam vera!
Tak v prírode i náš cit ľahšie tuší,
priam vyzná sa — v tú kročiac domovinu,
v nejž bratom stráne háj, bár o tom čuší,
kde vzájom, spoločnosť kde zrakov, uší,
kde jak by zhrmel, bzuk keď snuje včela,
sťa víchor by, keď šumí prelet vtáčí,
a jak by prales blčal, toľko značí
kmit kvieťatka… Lež van kým neosuší:
nech sotriem krupají vlaž s vášho čela. —
Nuž orba ťažká? Ach, a tieto ruky
od plužiny tak stvrdly? Tvrdá orba?
Ó, že tak veľké sú to súžby, muky,
čo robia tela pokrm, jak tie boly
— na hrnčiarovom rozosiate poli —
čo spásu duše zrodily!…
[
2
]
Ó, borba
to orba tá, ja znám. Ó, kde tie moci,
čo skaly tie, tú sloj za jednej noci
by skryprily na melkosť, mäkkosť zeme!?
Kde sily tie, kde zbroj, kde všemocnosť tá:
ten kúkoľ zdusiť, vyvraždiť tie vôstia!?
Ó, človečenstvo, zhynulé ty plemä,
ty raja svojho nikdy viac nanájdeš,
bárs v hľadaní za okraj zeme zájdeš…
nie, nenájdeš, meč všade archanjela
ti nad hlavou, a tŕnie popod nohy —
hľa, roľník — večný Adam preúbohý! —
Jak vaša tvár vám slnkom pohorela,
a ja nie clonou, bytnosť moja celá
nie záštitou vám, ničím… Orba — borba
a ruky — muky, vidím, verím, cítim,
a ľútosť ťažkým, veľkým vlnobitím
mi zmieta dušou, zmieta… borba, muky!…
„No, synak, dosť! — To vôľa božia prvá:
že pracovať tra — tu tam i kdekoľvek;
Bez práce zbytočným je v tvorstve človek;
kde snaha samá, milión zájmov hrádza,
ak darebák on, tak nech nezavadzia.
Ver’ pracuj, človeče, si nebies sluha.
A dôjde i tá vôľa božia druhá
— jak jedna, tak i druhá večne trvá —,
z nejž požehnania v klin ti padne mrva.
Jak zem bez dažďa scivie na mŕtvotu:
tak práca tiež bez rosy čela — potu…
Do chôdze nohy a do práce ruky!
Však s hlavou tiež sa uzavretie stretlo:
sťa svieca u vrcholu — dávať svetlo.
Vôsť, bodľač, tŕnie — slabšiu máš v tých rotu;
kto klas chce vyhrať: musí v boj i s buky!
Nuž, ťažká, tvrdá orba — sloje, skaly;
lež ruky sú: kde prvej iskry hraly,
že z totej skaly zrno vykovaly,
sú, sú!…“
Ó, otče, jasné zažals’ hlavne:
tak dobre orieš, jak hovoríš správne.
Syn verný teda na zem rodnú, drahú
hán nenachrlí, nenakľaje prahu.
I nech sa múdri, ak chcú, o tom kašú —
len roľník to, kto zachová zem našu; —
on, čo ju proti zradnej sveta tŕži
bez ustania v tých pracných rukách drží,
čo polieva ju slzou, krvou, potom,
by pristrojil jej zlatoriasne šaty,
on!… Hľa, štít Choča posledný svit zláti;
sám avšak nestroví ho, ale rúče,
keď popýšil sa za čas v slávy jase,
v hmlu pozavité zašle jeho lúče
na temä vyšších bratov — vrchov… Večné
tak putujú zôr dary, až konečne
sa zjaše nimi obor Tatry svätý.
Nuž, tieto vrchy — hľa, už zase, zase,
zas vďačný podaj vencov — tieto šiatra
nad nami hrdé stĺpy, tamtá Tatra
— ó, pozrite, včuľ jak to na nej svieti,
sťa lampa Slovenska! — nuž nežehrite
na archy tieto, že veď nasypaly
na dedičnú zem ony tvrdej skaly,
ak chcete súdiť, okúpte sa v cite —
Ja želel tiež len pre tie ruky vaše,
že skaly — — ale predsa skaly naše!
„Tak porúčali dedi: Vedzte, deti,
tie vrchy tam, to vašej zeme méty,
to pomedzníky! Kým tie čnejú hore
čo stráž: ver’ nik vám zeme neodorie!
Jak vy, ctiť učte ich i svoje deti — —
A preto i mne sväté sú a milé,
jak tá zem v lone ich… hej, všetko spolu
je drahým, vzácnym mi!“
… Beatus ille!
A medzitým sme stráňou sišli dolu.
Sme u vrát. „Hejsa, volky, hajs, do dvora!“
Tak jednému dňu starosť odobratá. —
Ja, v duši stvrdiac: Nik nám neodorá —
napokon vošiel tiež a zavrel vráta.
1880
[
1
]
„Beatus ille…“
— citát z Vergiliovej básne, znamenajúci „Blažený onen…“ (Vergilius, slávny epický a didaktický básnik rímsky, žijúci v rokoch 70 pr. Kr. — 19 po Kr.)
[
2
]
— na hrnčiarovom rozosiate poli — / čo spásu duše zrodily!…
— narážka na biblický príbeh. Hrnčiarovo pole bolo kúpené za Judášových tridsať strieborných, ktoré on po oľutovaní svojho činu, zrady Krista, bol vrátil. Bol na ňom zriadený cintorín.

--- KAPITOLA 2 ---

Priadka
Na lavičke, čo podľa pece vinie
sa polokruhom (v izbách na dedine
to útulok, kam skromnosť údy skladá),
tam sedáva, kým zimy trvá vláda:
ústreším ciagle, dvorom nakydanô
však snehu, ledva prehrnúť ho ráno —;
tam sedáva, a znajúc ženy údel,
že znamená ho najvlastnejšie kúdeľ,
od predsvitu, až keď už noc je dávna,
si pradie, súce nite neúnavná,
jak matróna by pilná v Ríme starom —
(Veď nemaličkosť: keď tak vystrie jarom
na lúke mladej mnohé plátna kusy:
tú krásu slnko obdivovať musí,
i slnko — nielen babky závistnice:
Ach, zázrak — nikdy! chytro po nožnice! —
i slnko, lenže neprepukne v slove:
Ťaj, krajšie nežli moje ľaliové —
a vtedy jej je srdno tak, tak milo…)
Len muška, ktorú slnko prebudilo,
či skorej teplo izby, ona, skokna,
čo zbunká vratkým letkom poblíž okna
a drgom o sklo na čas ticho vzruší;
ináče len vrt vretienka čo v uši
vše zbrní, slinky žblnk — snáď jarček hľadá —
a zrak len čo tok lesklej nitky zhliada.
Bo jak tak pradie, neprehodí slova
tá priadka vážna. Svije niť i znova
len vtápä prsty zlaté vo vlásenie,
zašúľne, pravou riadi na vretene,
až vtančí sa jej pod sopúšek kdesi
i hupne zas vhor — také zvádza plesy.
Čo, vari žene, kým priasť musí kúdeľ,
je priložený aj mlčania údel?
a či by táto jedna z totých bola,
čo pradú život? i nie div, že vôľa
jej tmavá je, bo prísnu sudbu značí…?
Nie. Z jej úst len toť, že ,Hospodin ráči
sám pastier môj byť…‘
[
3
]
znela pieseň známa.
Zamĺkla; mlčí, veď je jak prst sama.
I pradie. No bárs slová dušou svisly,
jak vlákno nad ňou: ja viem, živo myslí,
jej duch až iskrí, vianočná jak hviezda.
Rozmýšľa… o tých, čo jej umkli z hniezda;
i hoci zdá sa pokojná a tichá:
čuť cez vretena šumot, jak vše zvzdychá.
Syn starší pošiel inam; inde robí.
A preds’ i preňho ver’ dosť zbývalo by
tu doma práce, ej, dosť! V zime, v lete
čo všetko zvládať treba!… Nestihnete
už, ruky naše, jak prv, v pretekárstvo;
i ledabolo ide hospodárstvo —
Však či môž’ lepšie? Predsa my dva starí
sme ozaj starí! Nie čud potom, z jari
či vo sbierky že zostávame nazad,
na chvoste; nemá, nemá ponadviazať
kto strhaných síl, potisnúť kto napred,
kým pohoda sa neodhodlá zaprieť…
Nuž, roboty dosť preň, i pre nevestu —
Lež ktože zhádol súdov božských cestu,
kto?! ak tam vskutku božej cesty znavosť;
no obávam sa, že len ľudský závoz,
ten závoz zasa… ktorý vedie k pádu;
aj chránim: Never úlisnému hadu…
Jak ľúto by mi bolo syna, ľúto;
on žiť — ja hniť: no i tam cestu túto
bych prežehnávať musela, hej, vera —
A dcéra, dcéra jediná, ach, dcéra!
To moje oko, moja chlúba, chvála:
na ktorú i v snách ešte pomýšľala
som, s prosbou v nebo neustala patriť:
Daj vydať šťastne, dobre zaopatriť,
by presadený ujal sa môj kvietok —
A, hľa, čo vidím? materinských všetok
ký výsledok túh? Vidím znaky zradné:
že moje dieťa bledne, vädne, chradne…
nie dľa srdca mu padla voľba naša:
preň neresť… pre nás odpoveď tým ťažšia;
môj Bože! Prečo i ten kalich ešte? —
zač srdce toto v žeravé tie kliešte? —
A, chúďa, išlo vďačne, bez odporu:
nás poslúchalo — prečo radšej k vzdoru
sa neutieklo? — Išla — v obeť, mrúcky;
preds’ vydaj mrcha, výpočet, ach, ľudský,
čo nekončí sa sumou požehnania —
Och, zdravie moje — teraz moja rana,
tá najboľavšia, páli, žihá, ach, i…
Tu z očí jej dva veľké hrkly hrachy,
dva hrachy ťažké, bôľom zabronelé:
tak zdalo sa, že kvaply zpod kúdele,
po nitke bežia čo dve perly šeré;
i jak by boly zotváraly dvere:
za nimi pruh sĺz dvojný tryskol prerád,
až nestačila zásterkou ich stierať,
polapať — staviť v mokrých duše poliach —
A najmladší tak ďaleko je — v školách.
Vraj, aby sa tak nehrdúsil, ako
sa oni musia, netrampotil všako
a bez prospechu, bez oddychu, bez sna:
lež, kde mu svitne povolania vesna,
si oral vľahce po papieri perom;
var’ vystrábi sa — šťastným zájde smerom,
a vtedy i im môž’ raz padať k duhu: —
nuž usniesli sa ukradnúť ho pluhu
a chytro, rýchlo poslať za školáka:
nech učí sa (— Ó, nekonečná vďaka
im, v rade tej tým hlavám starostlivým,
tým zlatým srdciam! — Bárby ešte živým
znal odslúžiť sa, podoprieť ich v dačom.
bár…); ona, pravda, púšťala ho s plačom —
— Len kde je, čo je? (Včuľ jej na um schodí.)
Či zdravý je a ako sa mu vodí?
Či nemá hlad, či v izbe teplo mu je,
jak tu, hľa, doma? Či sa usiluje
a pripravuje do učených stavu,
a predsa veľmi netrudí si hlavu?
Či neobdral sa, odieva, jak sluší,
neobdral bojsa na nevinnej duši?
Či Bohu slúži, utieka sa k nemu
v modlitbách, jak som prikázala jemu
i nakazujem, čo raz ulieta mi,
ho povystrojac výstrah peruťami?
Či — ozaj darí sa mu, ako prosím,
vstávam či líham, i vše slzou zrosím
až vrúcou prosbu, za dar Svätoducha,
kým srdce o tož v bránu nebies búcha? —
Ach… vzhliadla. Moja rozkoš, potešenie —
Veď dieťa dobré… Bez diabla však nenie
svet nikde. A ten obchádza jak rvúci
lev; toho chvatne práve, čo je súci
i hodný — Ó, bráň mi ho, Jezu-Kriste! —
Toť, v dobrej zemi zbujnie tŕnie iste,
v záhradke pleveľ: až sa v lete stydím —
— Len kedy si ho a či ešte vidím!?
Ba, Bože!… (tvár jej razom vyjasnela;
zašúľla: bzuklo vretienko ni včela,
poskubom kužeľ schvel sa, ba i nisko);
veď Vianoce sú predo dvermi, blízko:
nuž príde, má prísť… Písal lístok milý
hen v nedeľu; až oba zaslzili
sme, došlý práve keď ho čítal starý,
dosť zťažka čítal — chyba v okuliari,
sa vyhováral, viem však, bola v oku —
Vraj príde, stálo v ňom, hoc cez vysokú
by zámetov mal Tatru… príde predsa…
— ó, Pane, anjelské mu kriela v plecia
daj, spôsob, nech mu bezpečnou je stezka! —
V tie dni že dôjde — zajtra, či už dneska?
povzdychla; šepla: Príď, príď, dieťa moje —
A pradie bystro; myslí jej však roje
zas v snem sa slietly: jak zveličiť sviatky,
by synak znal, že v opateru matky
vplul opäť: z náprstka až vo vedierce…?
aj naslúchla však: či nevrzgnú dverce?
Snáď čula čos’, bo hupla takmer skokom,
praslicu v ruke, behla ku oblokom,
vretienko kopŕc za ňou — Či preds’ vrzly?
Ach, prelud — Hľadí oknom: sklá už zmrzly,
osuheľ hustla; večer hneď sa sblíži —
Či príde dnes, či…? Blízo bola v kríži,
tak túžobne ho, úzkostlive čaká —
Vtom vstúpil manžel. Novina var’ dáka?
Až stŕpla strachom, keď si ku nej sadal.
Mnúc ruky si, sa smraštil: var’, že zbadal
jej rozpačitosť — a či nebodajný
kýs’ prípad ozaj pomrzel ho, v stajni
čo — paholkove spravy nesmyselné?
To prvé bolo čajs’, bo potuteľne
sa usmial — „Starká“, riekol: „novô niečo —“
„Nuž?“ zdúpla. „Študent nepríde…“ „Nie? Prečo?
Kto povedal ti? Písal? Ľudia sniesli;
nemožno!…“ ale ruky v klin jej sklesly
preds’, osikou sa striasla — „Už je takô:
ho darmo čakáš; prevýš sa len dáko —
Vraj na Veľkú noc nahradí si škody…“
„Tak, vskutku? Óvi!… Nač nám budú Hody,
nač bez neho? — Ach, nesmysleli ľudia;
je zima, snehy — prestydlo by, chúďa…“
a zaplakala —
Lež tu zdupkal ktosi
u dveriec. Šťukly. Plný zmrzlej rosy
však vpálil dnu syn — Svítali sa v láske,
v tej tuhej jatí zmĺkli na čas páske —
„Oj, otec, zapáľ!“ skríkla, „zasvieť predsi!
Ja idem variť — Sem sa, môj syn, k peci,
si premrzol, však? hlad tiež zmoril sily…?
Oj, keď si mi len už tu, syn môj milý!
Už — vina otec — skoro nečakala
som ťa; no žart len stváral — Bohu chvála…“
*
Ó, moja mati, zlatopriadka drahá,
už v nebi — spriadaj sebe vlákno blaha,
a nado mnou ho roztoč dúhou pestrou —
Praď, matka dobrá, praďte s dobrou sestrou:
až dočkáte sa — syna ty, tá brata,
nám svitne Vianoc večná radosť zlatá…
1887
[
3
]
Náboženská pieseň z Tranoscia.

--- KAPITOLA 3 ---

Nový život
Svojej žene
Nie plytvať vedieť citu výlevy,
bohatstvom priazne, lásky nádherou,
znať v pýche stavať svetu na odiv
svoj hodváb duše jarý, zlunený
a neskrkvaný mysle zlatohlav,
si vysoko viesť v šťastí, rozkošou
sa spíjať, strojiť hody radosti
i zbytky stačiť v posled s tabule
smiesť, by aj iní, lósom-otčimom
krivdení, bití, sirí pastorci,
lazári žitia mohli okúsiť,
ochutnať aspoň dobra otrusky,
oprsky slasti nami trovenej —
hoj, všetko to je snadné, lahodné
i pohodlné, uver, družka, mi,
preľahké, samo sebou naskytlé:
kým ešte sväzky, vzťahy trvajú,
čo naopak len roztužujú nás,
nás vyväzujú z úzkoprsosti
kazajky tesnej, aby riasny plášť
veľkodušnosti prihodily nám;
nám povoľujú roztok, výtržnosť,
do hlbín ponor, postup do výšin,
do šíre kola výron slobodný
paprskovania, rozmach objemu
i vôbec celú všeteč miloty;
imž jak by pôde kyprej, úrodnej
zdar ďakujeme svoj i rozvitok,
za opŕchaním zápäť omladu.
Lež keď tak stuhy tie sa osypú
s nás, pukne reťaz ohnív srdečných
i samočlánkom octneme sa vraz;
keď rodinný sa veniec rozpustí
i nájdeme sa na rozcestí kde
vrhnutým kvietkom, aby hynul sám;
keď milé zjavy nám a príbuzné,
tie z rámcov očí našich obrazy
v hmlu kamsi zniknú, v temný pôdorys
sa prepadnú i fátľom postrú sa
neshrnuteľným: jasný obličaj
jak slnko zájde — bez návratu v svit,
keď spustneme jak lúka v jeseni,
len siný ocún v líci ak nám plá,
ostatne mysľou sviežej byľky niet;
keď priclonia nás smútky pošmúrne,
v svoj rozvetvený šiator zahrnú,
v besiedky zápač — slza za slzou
len čo vše hrknúc, osvetlí náš pád
i nechá stezku slzko-ligotnú
čo poodkvaplá hviezda; všetko, čo
nás živilo i vo vzrast pudilo,
deň ruchu plesný, lunu krásnych snov
keď razom zhltí vlna hrobová,
jak keď sa koráb búrou stroskoce
i potopí sa v bezdný oceán
so všetkým lásky, chlúby nákladom,
v zmar: — vtedy umieť začrieť do seba,
do studne siahnuť zbedovaných pŕs
i vedrom plným sily navážiť;
sa vzmužiť, novou vzpruhou hupnúť vhor,
zbleskotať láskou sťa by majákom
v noc ponad more biedy, trampoty;
s nádeje chvojkou s štíta úskalia,
znad hlavy mohýl usmierene sísť
na cestu, vraziť v koľaj života
zpät, povinnosti zbylé fedrovať
zas štedrou hrsťou, nadpriasť diela niť,
tú mrcha sudbou tobôž pretrhlú:
to znamená… to platí rekovstvom!
Ja prvej prešiel školu nerestí
i prestál próbu srdca krvavú
a vydobyl si diplom s pečaťou,
juž čierno udrel sudca Hospodin.
A odetý som v pancier pokoja
už: beriem život, jak je — Jeho rub
som zdostač poznal; obrátil som ho
i teší ma zas líce rumenné…
Ty toť si svoju skúšku složila;
i bolo ti, viem, sobrať manie síl
do vlásenka, ba nad nemožnosť ich
rozvinúť, napäť, zdravím nadčiniť:
bys’ neprepadla bôľu obeťou.
Však ovládala preds’ si náuky
veľpredmet, hroznú smrti záhadu,
švih pretrpelas’ šťastne; víťazne,
hľa, vykazuješ priepust dospelých:
že chvie sa ako lístok osiky,
jak citlivky kvet chráni, stuľuje…
— Nuž, neplač, duša drahá, nežaluj;
daj mojej duši oblak oddúchnuť
s prekrásnej duše tvojej oblohy
i oviať rosu s riasy mihalníc,
tej striešky, pod ňouž sídli si môj skvost,
zkiaď žiaria moje hviezdy jediné:
nech popýšim sa v jejich pableskoch —
Zásterku upusť, dožič vlajot jej:
má ona inú v dome úlohu;
rúk ctihodný kľúč zdvihni s podolka
i otvor nám zas mlsiek komôrku:
sú požehnaním pre nás nebeským;
vem perútky, ty včielka snaživá:
a poletíme všetci za tebou,
dorábateľkou blaha, sbierať med,
kde aký chová neveľký náš lán
v hrdielkach kvetín, v kláskov pyštekoch;
nech rozzvučí sa znova hlahol tvoj
jak na svite či ku večeru zvon:
i v horlivý sa shromaždíme chór…
Buď bodrá, čulá hospodárka zas,
čo zájmy kruhu svojho pestuje
jak kvočka kŕdeľ drobných kureniec;
buď paňou domu: onou vznešenou,
čo kráľuje i dáva rozkazy —
i nežnou opäť, ktorej zreteľ už
sám páperím je ľadviam príslušných,
pre hostí však je pravým baršúnom
k pohove v skromnom našom útulku
a uvertúrou zlatej nálady.
— Je prívetivosť kvietím zaiste
úst ženských; vždycky čarokrásny kvet
na krásne vskvitlom kvete perí ich:
a kvet ten zvlášte tvojím chovancom
bol, zakvitával vždycky rozkošne,
i nemôž’, verím, ďalej nekvitnúť;
no poznám ešte inú kvetinu,
juž zasadil sám nebies záhradník
ti v ňadrá, schopnú plna rozkvetu:
kvet čistej, svätej, nepodmienenej
ľudskosti, s farbou nehy, súcitu
priesvitnou, s žertvy ľúbym zápachom,
s žehnatby rosou, s mannou milosti —
Ten lotos z duše tvojej zrkadla
sa vyronivší v svetle neviny
anjelskej, totú vzácnu agávu
stred mysle tvojej v lásky pásme žiar,
v jas porozvitú: ten kvet budeme,
hľa, šetriť, láskať, strážiť napotom
i opatrovať ako oltár svoj,
božiemu rovný: lebo obetný,
a kvet ten v nové jaro uvedie
nás, životnú púšť v raj nám prečarí…
Veď obkliesnení ozaj, obití
sme, úbohá, jak jabloň u cesty.
No dokážme: že máme ešte síl
dosť v stržňoch, v srdci túžob zásobu;
že miazga naša nielen zahojiť
je v stave rany vlastné, ale aj
z tých púčkov skrovných, takmer zmrazených
nanovo vyhnať bujné mládniky:
strom rozkošatiť v šiator hostinný
s kystovím kvetu, zápäť ovocím
ho ovešať aj v slnku zardelým;
tak pútnictvu ho vzácnym urobiť…
V januári 1895