--- KAPITOLA 1 ---

Samota
[
1
]
Šľachetnosť pevne poobjíma dušu,
dúfaš a toto k zúfalstvu ťa vedie,
a predsa dúfaš; padneš a nezúfaš,
hynieš, aj na hrob nádeju si sadíš;
zahynuls’ verný, uvädli nádeje,
zahynuls’ biedny, a svet sa ti smeje! —
Nie! svet je zlostný! boj nespravodlivý!
Mohutný padá, slabý berie vence;
cnosť je tieň a sen; počim slnko šťastia
svieti, aj ona zdá sa ti byť vernou;
počim v driemotách trváme, blaho nám,
no beda duši v skutočnosť precitlej! —
Tak zbohom! zväzky nevernej prírody,
nešťastný, kto sa živlom vašim zverí! —
Spoločnosť spojí sily, sily zradné
a šľachetného zvalí do záhuby. —
Samota! tys’ mi jedinou útechou,
génij tvoj zastrie mi sveta úklady.
Sám budem šťastia vlastného vladárom
aj tvorcom a svet zavrhnem od seba. —
Otrokom sveta byť mám? — či slobodným
nestvoril Tvorca svetov ducha môjho? —
Či um, ramená nedal mi, bych sám bol
aj pánom údov aj mocnárom duše! —
A keď aj padnem, padnem ranou vlastnou;
ľahšie je vlastným, voľným mrieť ramenom!
Jestli zvíťazím, moja to zásluha
a šťastie svoje nevyžobrem svetu! —
Nuž, zmätok obci! nič už nemám s tebou,
cestou sa vlastnou životom ponesiem,
mentorom mojím je génij samoty! —
No, aká dušu máta mi pochybnosť?
Aká otázka vo mne sa ozýva!
Čože je človek? čo jeho určenie? —
Človek jedného úd je človečenstva,
ohnivo jednej velikej reťazi
a jeden pablesk velikého slnca,
on je čiastočka nezmerného celka;
určenie jeho má byť dokonalosť: —
Túto Boh nedal dušiam jednotlivým,
dokonalosť má ľudstvo a nie človek. —
Čo je sloboda? Čo je zákon boží?
Čože je rozum? Čo je telo toto? —
Nie je slobodný, kto vášňam podlieha,
kto rabom svojich je náruživostí;
sloboda je dar rozumu a kto zná
podrobeným byť rozumu, je voľným. —
Zákon božskosti vládne lósom svetov,
on len v celosti blaží jednotlivých,
a ten je šťastný, kto v osudoch ľudstva
hľadá aj voľnosť aj najvyššie blaho! —
Rozum je verný vodca ku večnosti,
telesnosť nejde za hranice času:
Z ducha je život, česť a nesmrteľnosť,
z tela sa žnie len smrť a porušenie. —
Či je to hodná dosť cena života
žiť len pre sladkých voľakoľko hodín?
Či sa nespýta aj pozdné potomstvo:
Kto bol ten? čím bol užitočný svetu?
Či je ten hodný svojho narodenia,
kto len pre seba na svet sa narodil!
Či je ten hoden aj pokojnej smrti,
kto len pre seba na svete umiera! —
Svet nás prijíma zo života matky,
svet nás v objatí svojom voľnom chová,
svet nás vo svojich ukryje ramenách,
keď smrť konečne zastrie zraky naše:
Nuž aj umierať aj žiť máme svetu. —
Čím hlbšie doňho čiahneš činmi svojmi,
tým je tvoj život platnejším, slávnejším.
Vedie nás pravá ruka Všemožného,
my len jej zveriť sily svoje máme.
Golgota cnosti je rodište slávy,
hrob vernosti je vzkriesenie nádejí,
smrť telesnosti je životom ducha,
len tu sa veľké rozhodne víťazstvo. —
Celý je život len boj ustavičný,
a palma slávy na bojišti kvitne:
V odpore stojí zlosť, cnosť, smrť a život
a len v odpore cnosť a život stojí.
Tak, maj sa dobre, pustota samoty!
Ku smrti, skaze svetlo tvoje vedie!
Vo hlučný svet chce činná moc vystúpiť:
Lebo čo mi je slasť, ktorú príroda
ako peniažok biednemu pohodí? —
Zaslúžiť všetko! brať darmo je bieda!
Hanba je v cudzích váľať sa okovách,
potupa špatná stenať v putách vlastných!
Načo je úd od tela odorvaný?
Načo je človek človečenstvu vzatý?
Spoločnosť blaží, vzájomnosť zvečňuje,
a kto sa v ľudskú nesie všeobecnosť,
ten ľudstvo v sebe a seba zas v ľudstve
oslávi a v chrám nesmrtnosti vstúpi.
[
1
]
Prvý raz uverejnená v Slovenskej literatúre III. 1956, č. 1, 106 — 107.
Báseň uverejnil Cyril Kraus spolu s básňou „Maríňe“ z rukopisu v príspevku
                         pod názvom „Sládkovičove nepublikované básne ,Maríňe‘ a ,Samota‘.“ V tomto
                         príspevku podľa myšlienkovej, ideovej a formálnej príbuznosti s básňou
                         „Sôvety v rodine Dušanovej“ zaraďujem báseň „Samota“ do toho istého
                         obdobia, v ktorom Sládkovič vytvoril „Sôvety“ (1844).
Rukopis je súčasťou „Spevov Andreja Sládkoviča“ (106 listov rozmerov 20 ×
                         12,5 cm + 4 listy 18 × 11 cm).

--- KAPITOLA 2 ---

Drotár
[
2
]
Dajteže hrnce drotovať!
Bože, či sa nik zmilovať
nevie nad lósom mojím!
Mati doma biedne žije,
otec v chladnom hrobe hnije,
ja tu v cudzine stojím.
Ďaleko v rodišti drahom,
za horami tam nad Váhom,
žijú sestry, žije brat:
Ale mne tu v cudzom kraju
ani zarobiť nedajú,
cudzí nechce spomáhať.
Po rodine srdce túži,
hlad, studený mráz ma súži,
šaty zo mňa padajú:
Otec, ty to vidíš z neba,
pomôž, daj synu, čo treba:
Cudzí spomôcť neznajú.
Tu si sadnem na tie skaly,
kričať budem, aby dali
chlieb alebo pracovať:
Poľutujte vek môj mladý,
ruky moje robia rady:
Dajte hrnce drotovať!
Mladé časy, pekné časy,
čo mi z vašej všetkej krásy,
keď vás psota škaredí. —
Jedno z najkrásnejších detí
vidí žiaľ môj, k matke letí
a v maličkej hodine
vráti sa ten anjel z neba,
nesie peniaz, šaty, chleba:
Boh spomáha v cudzine!
[
2
]
Báseň dosiaľ nepublikovaná.
Uverejňujeme ju z rukopisu, ktorý je súčasťou väčšej rukopisnej zložky (52
                         listov, rozmerov 21,5 × 17 cm) a obsahuje tieto básne: Sôvety v rodine
                         Dušanovej, Drotár, Ľúbosť, Krajanom, Mládenec, Otázka a odpoveď, Jánovi
                         Seberinimu, Otčiny mojej spevy, Sokoly.
Báseň vznikla bezprostredne po Sládkovičovom návrate z Halle.

--- KAPITOLA 3 ---

Ľúbosť
[
3
]
Sladká je ľúbosť, sladká, ó, šuhaju,
veď čistá túžba do duše ju vleje,
ale nebeský plameň ten zadusí
ľahkomyseľnosť a pud zhovädilý
a vdýchne v prsia mladistvé jed divý,
čo svätú cnosť a cit šľachetný hubí.
Zaľúb si devu, čo na lícach krásu
mladistvej ruže nosí a čo v duši
podobné rose perlovej za rána,
city pre národ, pre Boha, pre svet má.
Zaľúb si devu, čo v objatí tvojom
oblaží teba, seba, človečenstvo;
čo s tebou rovno sladké a osudné
žiť bude chvíle a horúcu vernosť
v nevinnej duši až za hrob zanesie;
zaľúb si devu, čo v svätom plameni
s tebou za pravdu, za ducha, za voľnosť
zná aj trpieť a v čas nebezpečenstva
tam nad hviezdami nádeju si zloží. —
Tisíc a tisíc slastí je v živote,
ale všetkým svetlo dáva ľúbosť čistá.
Zaľúb si otca drahého a mater,
zaľúb i vernú, zaľúb sestry, bratov,
zaľúb i v dievčej podobe anjela:
Ale nad všetko zaľúb Boha, ľudstvo,
národ, vlasť, pravdu, cnosť, poklady ducha.
Ľúbosť je božská, dôstojná, veliká,
keď veci božské, dôstojné, veliké
objíma a v nich tvorí si raj zemský:
Ľúbosť je večná, keď po veciach večných
túži: sen klamný je ona, keď predmet
márny a malý za cieľ si vystaví.
So svetom, s vlastným svedomím sa zmieriť
je samo šťastie pod slncom: zaľúbiť
svet celý a v ňom dušu svoju objať
je blaženosť, je pozyv nebešťanov.
Zaľúb si Boha, zaľúbi si ťa Boh,
dávaj sa svetu a svet sa dá tebe. —
Tak, čo si smutná, duša moja mladá?
Pozri len okom čistým, bezpredsudným,
do jarnej knihy života, tam vidíš,
že nenávisť je len slúžka ľúbosti
a že poriadok je zákon života.
Nájdu sa duše, čo ohlas úprimný
dajú túžbam a citom tvojim krásnym:
Ľúbosť všeobecná je anjel strážca
tvoj, a ten verné priateľstvo tu nájde
u tých, čo s tebou rovnako cítia; ten
nakloní ti aj divé srdcia zlostných,
alebo strely ich zatupí.
Tak, bratia drahí, v objatí láskavom
nesme sa krátkym životom k večnosti;
ľúbosť ku kráse, ku veciam posvätným
nech bude dušou čistých duší našich.
Vrúcne ku prsiam zmužilým nevinie
ňadrá panenské pritiskni viac a v tom
objatí srdečnom padnime verní
do človečenstva posvätnej ľúbosti.
[
3
]
Dosiaľ nepublikovaná.
Báseň odtláčame z rukopisu (je v tej istej rukopisnej zložke ako Drotár) a
                         možno predpokladať, že ju Sládkovič vytvoril bezprostredne po návrate z
                         Halle.

--- KAPITOLA 4 ---

Maríne
[
4
]
Pozri, krásna, na tých ruží krásu,
v tom jej najkrásnejšom uzardení,
zvädne, — spŕchne, — na zem sa premení;
ale krása duše nezná času:
Pozri, drahá, jak sa hviezdy trasú,
ako blesk ich velebne sa mení,
ony zhasnú, hádam, v okamžení,
ale čistá ľúbosť nezná času:
Čas aj peknú mladosť si prisvojí;
ale duše mladistvé, milené
ani sama večnosť nerozdvojí;
zem a nebo časnosti sa bojí:
Ale duše verno spriatelené
ani sama večnosť nerozdvojí!
[
4
]
Báseň prvý raz uverejnená v Slovenskej literatúre III. 1956, č. 1, 103.
Uverejňujem ju podľa rukopisu spolu s básňou „Samota“ v príspevku:
                         „Sládkovičove nepublikované básne ,Maríne‘ a ,Samota‘.“ O básni píšem:
                         „Báseň vznikla roku 1845. Rok vzniku uvádza sám autor na konci
                         šestnásťstránkovej rukopisnej zložky rozmerov 22,5 × 14,5 cm, v ktorej
                         okrem uvedenej básne sú pôvodné koncepty básní Znovuzrodzeňec, Anjel pokoja
                         a štyri epigramy (Únia, Zisk, Žaloba, Obyčaj)“ Podľa motivických
                         príbuzností s Marínou zisťujem, že báseň, napísaná vo forme sonetu
                         (štúrovci v slovensky písaných básňach sonet neužívali), vznikla v
                         blízkosti Maríny.

--- KAPITOLA 5 ---

Únia
[
5
]
Líškal sa hladolet k chutnej na tanieri lahôdke:
spoj sa, milá, so mnou, tak oba jedno budem.
[
5
]
Pod názvom Spojenie vyšla v Andreja Sládkoviča Spisoch básnických, Praha,
                         1878, 603.
Uverejňujeme ju z rukopisu, ktorého opis uvádzame pri básni
                         „Maríne“.

--- KAPITOLA 6 ---

Zisk
[
6
]
Pravda je vec mŕtva, za peniaz aj priateľa kúpim.
Osla si kúp, vlastnú máš podobizňu na ňom:
Priateľstvo je toto: rovní že vinú sa ku rovným:
tys’ podobný tomu tam, on tebe: priateľa máš.
[
6
]
Dosiaľ nepublikovaná.
Uverejňujeme z rukopisu. (Jeho opis pozri v poznámkach k básni
                         „Maríne“.)

--- KAPITOLA 7 ---

Žaloba
[
7
]
Hľa, hľa nová žaloba, čo tak tuho hýbe maďarstvom:
že vraj sa z krvi ich k Sláve tisíce ženú!
Nuž my voláme koho? ako vy, ľstivo kradneme vám reč?
Berte si kúkoľ váš, len zrnu dajte pokoj!
[
7
]
V Andreja Sládkoviča Spisoch básnických, Praha, 1878, 603 vyšla po česky v
                         tomto znení:
Hle, hle, nová žaloba, co tak tuze hýbe maďarstvem.
Že prý se z krve jich k Slávě tisíce ženou!
Nuž, my voláme koho? jako vy lstivě kradneme vám řeč?
Beřte si koukol svůj, jen zrnu dejte pokoj! —
Český prvopis sa nezachoval.
Epigram odtláčame z rukopisu. (Jeho opis pozri v poznámkach k básni
                         „Maríne“.)

--- KAPITOLA 8 ---

Obyčaj
[
8
]
Prechod, vraj, opica má byť k človeku vznešenému
a vedie obyčaj ľudstvo do čriedy opíc:
Káže rozum pravda; obyčaj ti káže cigániť:
pravdu nechaj, kvôli zvyčaja staň sa volom.
[
8
]
Dosiaľ nepublikovaná.
Odtláčame ju z rukopisu. (Jeho opis pozri v poznámkach k básni
                         „Maríne“.)

--- KAPITOLA 9 ---

Obri a zakrpenci
[
9
]
Obrovia na vysokých vrchoch bydlo mali,
kde ich dvory a zámky vystavené stáli.
Tu raz dcéra obrova z vrchov dolu zišla
a medzi zakrpencov do doliny prišla;
zábavku si hľadala — vidí pluh a voly;
tie voly zdali sa jej čo mušky na poli.
Vzala ich i s roľníkom do svojej zástery
a na hrad niesla hore obrovskej materi.
Mať jej povie: „Čo to máš, moja dcérko milá?“
a dcéra: „Tieto hračky som si uchytila;“
a otec obor riekne: „Zanes to pospolu
všetko, čo si pobrala, v zástere tadolu;
lebo ak zakrpenci nepoorú zeme,
tak my obri tuhore od hladu skapeme.“
[
9
]
Báseň prvý raz uverejnená v Rečňovanke II. 1855, ktorú vydal August
                         Horislav Škultéty.
Báseň túto zaraďujeme sem preto, lebo ju Sládkovič, hoci bola uverejnená
                         za jeho života, nepojal medzi básne, ktoré vytvoril v štyridsiatych a
                         päťdesiatych rokoch, do Spisov básnických, 1861.
Zachovaný rukopisný koncept (5 listov zložených, rozmerov 21 × 12,5 cm,
                         kde sú i básne: Kĺzačka, Prázdniny a škola, Šarkan a Malý Kristus) má v
                         porovnaní s textom, uverejneným v Rečňovanke, odlišné znenie, ktoré
                         odtláčame.
Obri a zakrpenci
(dľa ňemeckjeho)
Obrova céra zišla do dolini
Kďe otec jej, ten obor, mau zámki a dvori,
Zábavku si hladala, našla pluh i voli
Zdálo sa jej akobi to len muchi boli.
Vzala jich aj s rolňíkom do svojej zásťeri
A zanjesla na zámok, obrovskej maťeri;
Mať vraví: čos to, moja ďjouka urobila? —
A cera: túto hračku som si uchiťila. —
A oťec obor vraví: Ňje tak, djeťa moje!
Zaňes hňeď a hňeď naspak všetko toto troje:
Lebo keď zakrpenci tí tam dol ňeorú
Tak obri hladom zomrú, čo višli na horu.

--- KAPITOLA 10 ---

Prázdniny a škola
[
10
]
Dobre mi je, dobre pri sladkej materi,
pri našej záhrade, pri chutnej večeri;
ale kamaráti, kamaráti moji!
ktovie, kde mi teraz daktorý z vás stojí.
Veselo mi bolo trošku si oddýchnuť,
rád som bol, keď škola mala už utíchnuť;
ach, ale dlhý čas, dlhočizná chvíľa!
Kedyže sa nám už začneš, škola milá?
Hry moje veselé, všeliake zábavy,
lopty, purgy, šarkan, bubny a zástavy;
ale ach! skoro sa šuhaj nazabáva,
keď mu nik o krásnom svete nerozpráva.
Otec môj, poďme už — rozkážte zapriahať! —
Do školy! do školy! Čím skorej dom nahať!
Tam ma už čakajú vrstovníci moji;
tu všetci nerovní, tam všetci sme svoji!
[
10
]
Odtláčame podľa znenia v Sokole I. 1862, č. 8, 286.
Sládkovič báseň vytvoril už v polovici štyridsiatych rokov. Napísal vtedy
                         celý cyklus básní pre deti. Nasvedčuje tomu rukopisný koncept (5 listov
                         rozmerov 21 × 12 cm), ktorý obsahuje tieto básne: Kĺzačka, Prázdniny a
                         škola, Šarkan, Obri a zakrpenci a Malý Kristus.
Báseň Prázdniny a škola vyšla v pozmenenom znení v „Rečňovanke“ II. 1855,
                         26 — 27, ktorú usporiadal August Horislav Škultéty. Text z Rečňovanky
                         odtláčame:
Prázdniny a škola
Dobre mi je, dobre
Pri sladkej materi,
Pri našej zahrade,
Pri chutnej večeri;
Ale, vy druhovia,
Súdruhovia moji!
Kdo vie, kde mi teraz
Daktorý z vás stojí.
Veselo mi bolo
Trocha si vydýchnuť,
Rád som bol keď mala
Škola už utíchnuť;
Ach ale dlhý čas
Dlhočizná chvíla,
Kedy sa započneš
Znovu škola milá?
Hry moje veselé,
Všeliaké zábavy,
Lobty, kone, šarkan,
Bubne a zástavy;
Oj vy veľmi krátku
Radosť podávate,
A mladuškú mysel
Pustú zanaháte.
Preto otče poďme,
Rozkážte zapriahať!
Do školy, do školy —
Len ta čím skôr ťahať!
Tam na mňa trváce
Radosti čakajú,
A té duchu môjmu
Občerstvenia dajú!
Sládkovič v Sokole však báseň uverejnil podľa rukopisu zo štyridsiatych
                         rokov. Rukopis je písaný štúrovským pravopisom, slohy sú číslované a
                         dvanásťslabičný verš je rozpísaný na dva verše šesťslabičné. Medzi
                         uverejneným textom a textom rukopisným niet väčších odchýlok, len v 2.
                         verši je oproti nášmu zneniu: pri chutnej večeri rukopisné znenie: pri
                         našej večeri.

--- KAPITOLA 11 ---

Šarkan
[
11
]
Letel šarkan vysoko,
chlapci pod ním stáli:
Vysoko si aj oni
životom žiadali.
Prišiel víchor, vychytil
chlapcom z rúk šarkana:
Tak utratí sa radosť
ďaleko púšťaná.
Už je šarkan v oblakoch,
motúz prsty reže:
Bez bolesti nechodia
veselosti svieže. —
[
11
]
Báseň prvý raz uverejnená v Sokole I. 1862, č. 9, 331.
Báseň, podobne ako Prázdniny a škola vznikla v polovici štyridsiatych
                         rokov. Jej rukopis je v tejže rukopisnej zložke ako báseň predchádzajúca.
                         Odtláčame ju podľa rukopisu, pretože v Sokole je prehodená druhá sloha so
                         slohou treťou, čo je zásah neorganický.
Medzi naším textom a textom rukopisným sú tieto odchýlky: v. 5: Prišiel —
                         Prišou; v. 11: bez bolesti — bez boľasti.

--- KAPITOLA 12 ---

Mne chyženka úbohá
[
12
]
Mne chyženka úbohá
pri tebe bude chrám,
ja v nej prosím od Boha
jedinké zdravie nám.
Drahá mi je sláva večná,
o smrť ja nič nestojím:
Teba, družka srdečná,
prežiť sa len bojím.
Ty žiaľ, ty sladkosť v svete
jedna mi môžeš dať,
v krás tvojich čistom kvete
sladko je raj snívať.
Druhých citov tu nemám,
neznám inšieho blaha,
na nič, na nič viac nedbám,
len ty ma ľúb, drahá!
[
12
]
Prvý raz uverejnená v Orle V. 1874, č. 2, 48.
Uverejnil ju Ľudovít Grossmann v „Nákrese života Andreja
                         Braxatorisa-Sládkoviča“, ktorý uvádza, že si ju Sládkovič so svojou
                         verenicou zaspievali pred odchodom na sobáš (15. septembra 1847). Grossmann
                         uvádza, že ide o preklad z ruštiny.
Jozefovi Škultétymu sa podarilo zistiť aj predlohu, z ktorej Sládkovič
                         prekladal: „Dobrovského Slovanka z roku 1815 (Slovanka. Zur Kenntniss der
                         alten und neuen slawischen Literatur, der Sprachkunde nach allen Mundarten,
                         der Geschichte und Alterhümer — Prag 1815) má prílohu:
Rusisches
                              Lied
für Gesang und Pianoforte zum Andenken des Fräulein
                         Nannete v. Wobořžil gewidmet von Joh. von Boulowsky. Nasledujú nóty s týmto
                         textom:
Mně chižinka uboha
S-toboju budet chram;
Ja w-nej prošu od Boha
Zdorovja tolko nam.
Ne žizni alču wěčnoj,
Bezsmertjem ne iščus’;
Tebja moj druh serdečnoj
Ja perežiť bojus’.
2
Ty raj, blaženstwo w-swěti
Odna mně možeš dať,
Odna w-mojem predměti,
Toboju liš dychať.
Druhich čuwstw ne iměju,
Dowolen ja sudboj,
Ja mirom wsem wladeju,
Kohda lubim toboj.“
(Jozef Škultéty: Pôvodina Sládkovičovej piesenky „Mne chyženka úbohá“,
                         Slovenské pohľady, 1914, 545 — 547.)
Sládkovič text piesne posielal Antónii Júlii Sekovičovej v liste z 14.
                         augusta 1847: „Pripojujem tu aj piesenku na ten nápev, čo sa Ti tak často
                         po rozume pletie a nemôžeš naň pesničku vynajsť.“

--- KAPITOLA 13 ---

Rečňovanka
Na porekadlo „Aj vo Viedni ľudia biedni.“
[
13
]
Všetci zatíchli razom, brada vôkol ovisla sediacim,
keď básnik v besede toto rečniti vzdychmo počína:
Oj, koruna! ty velieš sveta rán sa dotýkati; bieda
jak vo samej Viedni danaidské rozbila stany,
jakže celou ríšou časnosti rozostlala žiale,
čo ja skúsil som, nemalú nošu na pleci nosiac —
kdež Myrmíd a Dolop, kde divoch, korúhve Ulyssa,
ktorý, ľudstva neresť vidiac, by nezalkal! — a byť aj
vlahu tichú na luhy stlala noc a nebies už
niesla kosy, — keď chvíľa dlhá to prísne mi velie —
jak i do Tróje Rakús kôň biedy sa vkráda falošný —
bárs aj srdce bolí a myseľ sa predmetu háji —
vypravovať začnem.
Pán Rubeš umrel!
Biedne tvoje oči,
Praha! keď kedys’ prúd veselý vrel
z nich, teraz rozmar omdlelý,
sediac na rtoch, večer celý
z viečok vodu dlhej chvíle točí. —
Nežaluj sa! aj inde dych smrti
kratochvíľne vtipy škrtí.
Aj vo Viedni už viacej nestroja
smiech a žart a mravnú školu,
uštipačnú kapitolu
korenné šiale Nestroya;
tam tiež nôtia: aj vo Viedni
ľudia biedni!
Aj tam talianske opery,
cudzomluvné prkná a partery,
siene Rafaelov a Straussov záhrady,
Schönbrunnu quodlibet zvere,
hniezda pajácov, Prátere
a strakaté stromorady
majú svoje biedne vady —
aspoň jednu, ktorá i tam býva,
že veľa ráz i tam
napriek Donnám a Pepitám —
čeľaď naša,
sťa pred kráľovnou ľud Ancáša —
obrovskými ústmi zíva! —
Infandum, regina! —
Čia to vina,
že aj v Slavianskej besede,
spolu sediac po obede,
nemáš všetko, čo si ucho žiada?
Dosť by rada
rečňovanka dala zabavenie, —
ale čo? keď načo súcej nenie!
Oj, vyznajme: aj vo Viedni
ľudia biedni!
Biedni? a či dve koruny
nie sú vstave
dať bohatstva hlave,
naladiť poetov struny?
Pejma na zlate sa nerodí!
Ona vývodí
svätým citom,
ktoré s smutnou i veselou
dušou sa prechodia
a prevodia —
čistoduchých si priateľov
k vysokým slobody bytom! — —
Ale vec slávna je koruna.
Až vyjde, zo zeme lona
lejú sa potu potoky,
potom celé ruka roky
robotovať musí,
až vyhľadá, vykúpi, vybrúsi
diamantové blysky
a sporiada všetky jasné časti
zlatého temena vlasti:
K jednému trúnu
jednu korunu:
Kde dva trúny,
dve koruny!
Biedny básniku!
Žiadaš dve koruny?
Korún pár
pekný to honorár!
Starodávni tí spevcovia Luny,
Phoeba, Tróje a Heleny
spievali pre peknú Attiku,
pre bohov, mužov a ženy
za koruny list zelený,
ktorý zvädol a ktorý by boli
nechceli hrýzť ani voly:
Aj to, veniec ten, či koruna
jednému len jedna dávala sa:
A ty — ty, moja okrasa!
zlatého bys’ žiadal rúna
bez Jasonov pračiek so šelmami
a klamnými Medey slzami,
za básničku biednu,
pri ktorej nám blednú
duše a — veď vieme —
všetko drieme!? —
Za dva trúny —
— dve koruny —
tiekli cez letá a letá
krvi polosveta
celé rieky:
Z tvojho pera, za tie vzácne veci
môžu veru tieci
kvapky černidla po všetky veky! —
Ale, vzácni páni, panie,
nahajme toto hádanie!
Vieme, spravodlivosť neba
tomu toto, tomu iné dala,
poetovi vám však zanahala
sama seba!
Z toho môžme zavierati
napriek tebe, pliešok zlatý,
že básnikov žreby
hrajú v nebi:
A — vo Viedni
sú to ľudia biedni!
Poetovia len? — aj iní!
Podagristi, invalidi Lady,
albiónskym spleenom hynúci,
a tí, čo by žili radi,
smrťou neúprosnou mrúci?
Či len títo?
Čože by to!
Ešte mnohí iní:
Proletári, polapení kmíni,
zoči-voči s prísnym veriteľom,
vo víchrici krinolíny,
chudí duchom, tlstí telom,
ťažko zliezajúci z voza
na fatálne rigoróza,
zaľúbení, no nemilovaní,
potiaca sa nafarbená pani,
vidiaci a nemajúci
a tisíci vzdychajúci,
ktorí v týždni po ženení
tisíc ráz bývajú prekvapení! —
Ešte viac? dosť týchto síce,
ale ešte iných na tisíce!
Matikus, ktorému neodbytná mucha
vždy poznovu na nos sadá,
kto polievku na jazyku dúcha,
skrývanej tajnosti zrada,
tajomstvo u klebetnici,
bedár v najkrajšej ulici,
ten, čo zo špajzcetly nevie pýtať,
billet-doux tej — ktorá nevie čítať,
poctivý v nezaslúženej chvále —
a tak dále.
Všetko toto biedy malé!
Ale,
slávopanie a slávopánovia!
Jesto ľudia, ktorých zaslepenie
po zlatých sa horách, zámkoch ženie,
bažiac po tom, čoho nikde nenie,
ktorí takrečené „šťastie“ lovia —
a mudrujú,
až aj — vyvandrujú:
Zbohom, Slovensko! zbohom, ty biedna Orava!
Hajde k Viedni! v nebi a tam sláva! —
Z tých jeden šiel cez veľmesta brány,
nemajúc pre inšie oči,
leda pre cukrárov stany,
pre nádherné veže a paláce,
pre podivné rukodielen práce —
až sa mu v tom zadivení
v očiach mení
a svet vôkol točí.
Tu nevdojak oči na tých vrazia,
ktorí, vychudlí a otrhaní,
nádherným sa hrýnkom plazia,
nikomu tí, nik im sa neklania —
odkiaľ, biedni páni? —
Viedenčania! —
Moje plány! moje túžby! — vraví —
tu som úfal naliezť vrchol slávy! —
A s odvislými ramenmi k boku,
so slzou v precitlom oku
vzdychá — opakujúc: aj vo Viedni
ľudia biedni!
No, tento až hen vo Viedni
poznal, že je biedny:
lebo údel toho psota,
kto v biede nezná biedy života.
Márnotratník, ktorý nezná psoty,
troví, jakby dnes mal ísť zo sveta:
Ale zanovité letá
smrť nenesú, a — tu prah žobroty.
Príroda prázdnotu nenávidí —
Natura horret vacuum —
preto nasypala hydi
na prázdne miesto veľkých súm. —
V plačlivom tomto údolí biedy
nehanblivec sliedi
po krádežiach, fígľoch, po žobrote,
psotiac proti psote:
Ale na krik ženy, detí
a na múdrejších námety
s rovnodušnosťou podlou odvetí:
Čože! všade, kde len človek sedí,
dosť je biedy:
Hľa, i v samej Viedni
ľudia biedni! —
Tak je, ale horšej biedy nenie
nad ľahkomysle biedne zaslepenie!
Horšej biedy nenie?
Čo tá hruda, ktorá v svojej podlosti,
hľadiac na to,
že aj zlato
má svoje trosky, má svoje dranie,
naškľabiť sa nemôž dosti? —
To ten, ktorý, keď v noci temnej
búrky hrmennej
ľadovec spral požehnané pole,
vidiac i svoje osenie
ako susedovo zbité, holé,
v tom má biedne potešenie,
že nešťastie nikde samo nenie;
raduje sa: ejhľa, aj vo Viedni
ľudia biedni!
Ale biednejšieho nemá biedy ríša,
jak ten, kto mať chce biedy tovariša.
No, načo to, pánovia a panie,
moralizovanie!
Pravda, že to i krom Viedne
deje sa dosť biedne:
A ľahko by kritik neočatý
do tých veršov zaťal zúbok zlatý:
Ale odstúpiť sa nemá
od toho, čo naša téma,
totižto: že i vo Viedni
ľudia biedni.
Nuž, nasledovať by mala
spravodlivá chvála
prejasného kráľa.
Hej, každému sa to neľúbi,
že dnes ináč lež včera sa trúbi;
inokedy naši páni mladí,
prijavše v župách úrady,
robili, čo sami chceli.
V pondelok, v utorok, v piatok
usporiadali si sviatok;
prišla streda, štvrtok milý,
oni si to zasvätili;
keď sobota doletela,
u nich už bola nedeľa.
Jedným slovom: týždeň celý
pohodlne si hoveli. —
Dnes to ináč sporiadano:
Prídeš do úradu ráno,
drž sa, brachu, svojho pera
až do pozdného večera!
A to je tá bieda,
ukrutne že sa dohlieda!
Pán kancelista zhrbený
pri sedení,
vystiera sa, vyťahuje údy —
kladie pero k uchu — zíva —
pritom sa podíva,
jak je politika, ako súdy
krom vonkova až hen v srdci ríše: —
Oculus domini: oko pána
má na sebe tá i táto strana;
všetko vidno, čo ten a ten delá:
No, to je nie bieda celá:
Ale horšie je oveľa,
keď vstupuje nečakaný
mocnár sám a v dôstojnej milosti
súdi stav, beh svätých povinností,
a kde vinou dielo sa nedarí,
hrozba letí z majestátu tvári.
To keď vidí pánik ten z vonkova,
v tom nachodí spokojenie,
že i tam to ináč nenie,
rieknuc: pravdivé to slová:
Aj vo Viedni
ľudia biedni! —
A ku stolku späť sa kníše —
sadne — trpezlive píše.
Hej, nie to každému milo,
že nerobí sa tak, ako sa robilo.
Nevďačné už pole
neporiadku a svevole;
zákon a riad a sloboda práva
pokoj dáva.
No, sú ešte páni istí —
svet ich zve radikalisty —
ktorí zabudnúť neznajú,
učiť sa vôle nemajú.
Keď neprajný vietor veje,
otvárajú pysk nečistý,
kričiac: zle je! zle je! zle je! —
Chvália Paríž nepokojný,
štyridsiate ôsme vojny,
Garibaldiho a Mazziniho,
bomby otcobijné Orsiniho,
sprevádzané mečom holým
šľachtické to: „niepozvolím!“
A čím svätý pokoj, hynie
mnohé iné:
No, na chvály sídelného mesta,
jak mohutnej ríše hlavy,
na stredisko všenárodnej slávy
huba toho vzbúrozvesta
sa naduje
a tak odmršťuje:
I! — vo Viedni
ľudia biedni! —
Ale dosť už toho,
hádam aj primnoho
obrazov na poľutovanie,
vzácni pánovia a vzácne panie! —
Skončím tedy:
Len mi ráčte ešte dovoliť
naposledy
jednu otázočku predložiť.
Aký úsudok že asi je
hotový na tieto variácie? —
Bez kritiky, viem, to nebude.
A tu každý druhú nôtu hudie.
Tento v reči jedno-druhé mení,
tamten fantáziu cení,
onen hladkosť verša pretriasa,
iný priestor diela haní,
iný súdi, že chybuje krása
v myšlienok usporiadaní;
mnohému sa predmet sám zle volil,
že je obecný a triviálny:
Každý hľadá, čo by myl a holil.
Súd fatálny! —
Konečne, kto nechce rozberati
vec, nuž ten si prácu skráti,
a kritika v tom hotová celá:
„Efektu nedelá!“
Tak súditi bude rozmar sveta,
kusom pravda a kusom klebeta.
Kritikusi nech vŕtajú biedni:
Vy, pánovia a panie vo Viedni,
ráčte dopriať mienky priaznivej,
bych sám, v nechuti a zúfaní,
nenájduc už duše spravodlivej,
neprišiel v to pokušenie
vysloviť svoje mienenie —
nech Boh chráni —
tými slovy
v ošumelom tom prísloví:
Aj vo Viedni
ľudia biedni!
Na uhle tej Korutanskej brány
šedivý starčok žobráčik sedí.
Šedivá brada na hôľ prestrená je,
zná chyžu zlú i panské dvorany,
diaľ myslí, keď na hmýr ľudu hľadí:
Myslí diaľ, na prešlé svetom kraje,
klobúk leží pri nohách deravý
pre peniažťok, pre kus suchej stravy;
a málokto mu rozumie,
keď z úst mu taká pieseň šumie:
Oj, bieda, bieda! ľudstva nevoľa!
Večný ty smäd sveta detí,
studnica žiaľov z pustopoľa,
kde vždy mráz, nikdy nevidno kvety!
Oj, beda! kieže zahorekuje
naraz všetko, čo biedu čuje,
aby na krik ten, jedno svetolkanie,
spadlo pre všetkých z neba zmilovanie!
Svetom som šírym prekuľhal kraje
z konca v koniec, vsi aj hrady,
krížom som prešiel — všade tma je —
nikde nič — len kríž — kríž blahozrady:
Vynajditeže zem akúsi novú,
ktorú údolím sĺz nezovú,
kde na bránach by stálo to značenie:
Pútnik! oddýchni si, tu biedy nenie!
Neodvracaj sa, pozri, človeče,
som zrkadlo, obraz biedy,
viem, že kde blenná slza tečie,
človek tam sebe nerád posedí:
Oj, rozmáha sa núdza i rozmáha,
šťastie nepozná svojho vraha:
Lebo časť väčšia zaslepených ľudí
na biednom vlastný svoj osud odsúdi.
Pominie každý — a neozrie sa —
každý hľadí sám pred seba —
Modlitbám nikto neozve sa —
ani len hlások milosti z neba?
Nuž tak! vstanem ja, pôjdem — znám územie,
kde núdze časnej vzdych onemie,
odhodím hôľ tu, ľahnem naposledy,
rieknuc: to zem tá, v ktorej nenie biedy!
[
13
]
Prvý raz uverejnená v Sokole II. 1863, č. 23, 529 — 532.
Sládkovič ju pôvodne napísal po česky pre Slovenské noviny. Prvú zmienku o
                         nej máme v liste Viktorinovi z 27. mája 1859, v ktorom Sládkovič posielal
                         príspevky do almanachu Lipa: „Podotkýnam pri tom, že mám ja jednu
                         ,deklamovanku‘ alebo variácie na pospolité príslovie: ,i ve Vídni lidé
                         bídni‘, ktorú som napísal z príležitosti vyzvania verejného Slov. Nov. na
                         odmenu dvoch korún rak. čís., ktorá ale, jako i všecky, čo tam dobehli,
                         feliciter prepadla. No táto by bola na rozdanie, ale je česky písaná a
                         prekladať ju nemám ani chuti ani času. Medzitým, ak by Ste ju predsi chcel
                         mať, tak vám ju pošlem vďačne.“
Sládkovič ju neposlovenčil ani začiatkom šesťdesiatych rokov. Veď v liste
                         Dobšinskému z 10. apríla 1860, keď posielal svoje príspevky do Sokola,
                         píše: „,Deklamovanka‘ je česká. Ja by som ju po stihy aj do slovenčiny
                         preobliekol, ale neviem, či by Ste ju i tak mohol potrebovať. Jestli by sa
                         Vám zdala, môžte ju aj sám slovensky prepísať: ja by som čas k inšiemu
                         použil.“ No ani Dobšinský báseň nepoužil. Keď teda „Rečňovanka“ ležala
                         takto bez povšimnutia, Sládkovič si pýtal báseň od Dobšinského v liste z
                         30. októbra 1860. Azda ju chcel poslovenčiť. „Zdá sa mi, že som Vám raz bol
                         poslal ,Deklamovanku‘, I ve Vídni lidé bídni‘. — Pošlite mi ju, prosím
                         naspak — lebo nemám z nej odpisu ani makulátu a hlädal som ju po tieto
                         dni.“
Český text „Rečňovanky“ sa síce nezachoval, no možno predpokladať, že ju
                         Sládkovič začiatkom šesťdesiatych rokov nielen poslovenčil, ale aj
                         prepracoval, pretože na zachovanom rukopise sú ešte mnohé prečiarknutia.
                         Báseň v konečnej podobe možno však (s istými výhradami) považovať za výplod
                         šesťdesiatych rokov.
Rukopisný koncept (6 listov rozmerov 34 × 21 cm) má na poslednej strane
                         názov: „Variacie na pospolité porekadlo ,Aj vo Viedni ľudia biedni‘ 1858“.
                         Aj členenie na slohy v porovnaní s textom, uverejneným v Sokole, je
                         odlišné. (My sa pridŕžame členenia podľa textu, uverejneného v Sokole.)
                         Medzi tu uverejneným textom a textom rukopisným sú tieto odchýlky: v. 1:
                         zatíchli — utíchli; v. 10: chvíľa — chvílä; v. 14: zomrel — umrel; v. 20:
                         Nežaluj sa — Požaluj sa; v. 26: nôtia — nôťa; v. 32: pajácov — pajácôv; v.
                         36: veľa ráz — veläráz; v. 37: Donnám — Doňám; v. 38: čelaď — čeläď; v. 39:
                         ľud Ancaša — liud Encaša; v. 56: vyvodí — vévodí; v. 64: zo zeme lona — zo
                         zeme lôna; v. 68: vyhľadá — vyhlädá; v. 71: temena — temäna; v. 83: pre
                         bohov, mužov — pre bohôv, mužôv, v. 100: krvi — krve; v. 110: sama seba —
                         samosebä; v. 112: pliešok — pliašok; v. 124: Ešte mnohí iní — Ješte velä
                         jiní; v. 135: v týždni — v tydni; v. 155: šťästie — štěstie; v. 163: veže —
                         väže; v. 166: v očiach — v očach; v. 171: nik im — jím nik; v. 194: po
                         krádežiach — po krádežach; v. 207: hľadiac — hlädiac; v. 210: naškľabiť —
                         naškläbiť; v. 213: ľadovec — lädovec; v. 218: ejhľa — ejhlä; v. 237:
                         inokedy — inakedy; v. 248: ináč sporiadano — jináč sporiadanô; v. 251: do
                         pozdného — do pozdnieho; v. 252: A to je tá bieda — A to bieda; v. 255: pri
                         sedení — pri sedzení; v. 260: v srdci ríše — v srdci ríši; v. 262 — 265
                         majú v rukopise odlišné znenie:
Vidí hneď tá, hneď zas iná strana,
Priziera sa čo ten a ten delá,
A tŕpne dvorana celá
v. 270: z majestátu tvári — z majestátnej tvári; v. 277: A ku stolku späť
                         sa kníše — Ku stolku sa kníše. v. 281 — 282 majú v rukopise odlišné znenie:
Nedá sa to žať na poli
Neporiadku a svevoli;
v. 289: vietor — vetor; v. 303: vzbúrozvesta — zburozvesta; v. 315: jednu
                         otázočku položiť — jednu len otázku položiť; v. 328: hľadá — hlädá; v. 330:
                         rozberali — rozbierali; v. 335: klebeta — kleveta; v. 343: Boh — Bôh; v.
                         374: pozri — pohläď; v. 376: blenná slza — horká slza; v. 379: šťastie —
                         štästie; v. 381: svoj — svôj; v. 382: neozrie sa — neozre sa; v. 383: hľadí
                         sám pred seba — hlädí sám pred sebä; v. 386: Nuž tak — Nuž nech.

--- KAPITOLA 14 ---

Luhy slovenské
[
14
]
Luhy slovenské rok po roku kvetom
blahostrom jeden osýpa:
Nenájdeš mena, čo pôjdeš šírym svetom,
ktoré by milo znelo, jak naše slovo:
lipa
.
India palmu a céder ľud Libanu,
dub Nemec, púšť Maďar chváli:
Slováci? — v chládok lipy svojej si stanú,
či boží hnev ich a či oheň pekelný
páli
.
Pod lipu našu, v činného žitia kolo,
s prísahou vernosti, chlapi!
A bude ináč, nežli to dosiaľ bolo,
keď mešteka sa tento a tamten pera
lapí
.
A ty čo riekneš v ten národov deň súdny,
čo vezmeš, krv odrodilá!
Za to, že meceš smeti do tej studni
a leješ jedy v hruď tú, z ktorej si život
pila
.
[
14
]
Báseň prvý raz uverejnená v almanachu Lipa II. 1862 bez podpisu.
Sládkovič poslal túto báseň spolu s prekladom Goetheho básne „Zueignung“
                         (ktorý Viktorin uverejnil v Spisoch básnických 1861) 29. novembra 1860
                         Jozefovi Viktorinovi pre druhý ročník almanachu Lipa. V sprievodnom liste
                         báseň nazýva „Anagramm“ a píše o nej: „Druhý ročník ,Lipy‘ má tedy už svoje
                         korene. Nech ho slnce božie ohreje a skropí láska národa! Tu pripojene
                         kladie pán Bôh dva kvietky. — Posielam totiž dvoje veršíkov.
,Anagramm‘ na slovo ,Lipa‘. To jedno. Ak nebudete mať inej, lepšej
                         básničky na čelo ,Lipy‘, táto by hádam zbavila. Na Vaše Oslovenie v tomto
                         ohläde, nechcelo sa mi písať dajakú exhortu národnú: zložil som tedy, čo mi
                         práve napadlo. Kúštek beletristiky a humoru v tom predsi jesto. Vskutku
                         málo tuším nájdeš slov, ktoré by sa štvorakou formou tak nenucene ku hre
                         hodili.“
V čase, keď Sládkovič posielal báseň do Lipy, boli v plnom prúde prípravy
                         Spisov básnických 1861. Sládkovič ju chcel zaradiť do nich, ako sa to
                         dozvedáme z listu adresovaného Viktorinovi zo 14. januára 1861; v ňom
                         Sládkovič určuje poradie svojich básní: „Za básňou ,Lipa‘ mohla by sa hádam
                         vložiť tá, čo som Vám nedávno poslal ,Anagramm‘. Preto by Ste ju hádam aj v
                         tohoročnom almanachu svojom bezpečne mohli upotrebiť.“
Viktorin ju však v Spisoch básnických 1861 neuverejnil, iste preto, aby na
                         čelo almanachu „Lipa“ dal báseň novú, dovtedy neuverejnenú.
Zachovaný je aj rukopis básne (1 list rozmerov 21,5 × 13,5 cm) bez názvu,
                         na ktorom začiatky sloh (Lipa) sú písané červenou ceruzkou a takisto aj
                         alternácie slova lipa (páli, lapí, píla). Medzi našim textom a textom
                         rukopisným niet odchýlok.