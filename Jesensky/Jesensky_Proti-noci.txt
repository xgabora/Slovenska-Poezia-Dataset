--- KAPITOLA 1 ---

Mrkanie
[
1
]
Slnce mi hovorí:
„Pozerám na hory.
Je krátka púť.
Len zapadnúť!“
Dodýchal deň.
Ja idem ešte.
Dlžizná tieň
na krátkej ceste.
Skrýva sa blk
už horám do lona.
Ty moja tôňa,
zapáľ mi mrk!
[
1
]
Mrkanie
— rukopis básne sme nezistili.

--- KAPITOLA 2 ---

V tom žití surovom
[
2
]
V tom žití surovom tak dobre bolo by
si pod mrazivú nulu dušu schladiť,
bez srdca kopiť hroby na hroby
a nad nimi jak vietor ďalej pádiť,
vždy hýbajúci, nikdy pohnutý
nad blednutím a umieraním krásy,
len trhať listy ako minúty
a hodiť rukou, odísť, zapískať si…
Lež ktosi ukazuje do jamy,
kde ležia z chvíľok vence nedovité,
ich steblá obsypáva vzdychami
a kropí plačom, aby kvitli sýte…
Mňa vietor vyrovnáva so zemou
a zohýna k dvom žalostiacim perám.
Otriasam slzy z biednych lupeňov:
žiaľ odomknutý bozkom uzavieram.
[
2
]
V tom žití surovom
— rukopis básne je v zošite so signatúrou
               RJJ č. 8. Medzi rukopisom a knižným znením sú tieto odchýlky:
verš 8:
a hodiť plecom, taísť, zapískať si
verše 14 — 15:
zohýba ma k dvom žalostiacim perám.
A striasam slzy z bledých lupeňov:
V rukopise autor neuvádza, kde a kedy báseň napísal. Okrem tohto znenia je v
               rukopisnej zbierke RJJ č. 6 variant tejto básne, ktorú Jesenský napísal ešte v roku
               1914:
Či nebolo by najlepšie bez lásky
stáť v tomto vetre žitia surovom?
tak chladno zastal by som nad rovom
a pohádzal som roztrhané sväzky
i srdca ťažobu i smútok ťažký
i dušu plnú žhúcim olovom.
Bez nakrivenia bŕv, bez čela vrásky
a postavil kríž hrobe na novom.
Lež oprobuj, keď srdce bolí krute
a oči plnia sa mi slzami,
keď najradšej bys’ ústa zabudnuté
čo všednými vše hladíš ústami,
a žaloby ich tiché, odomknuté
všetkými pozavierals’ bozkami. —
Prešporok, vojenské väzenie 13. VIII. 1914

--- KAPITOLA 3 ---

Starec
[
3
]
Ovocie opadalo. Aj moc lístia
na biely chodník. Mrační zametači
s dlhými metlami ten chodník čistia.
Obecenstvu sa čistý chodník páči,
nuž zametajú lístie, zametajú,
do hrobov zhŕňajú ho ku okraju…
O palicu sa krivú opieraš
kostnatou rukou. Vôkol žltej tvári
šedivá, riedka brada… Vyzeráš
sťa žltý list v hmle čiernom na konári.
Bez jasu, ako šedé nebo, oči smútia…
Čo chceš?
Tu zametajú.
Zametú ťa!
[
3
]
Starec
— Nitra 16. XI. 1929. Báseň je v rukopisnej zbierke so
               signatúrou RJJ č. 7. Odchýlky od knižného znenia:
verš 1:
Ovocie opadalo. Padá lísťa
verš 8:
s trasúcou rukou. Vôkol žltej tvári
Medzi desiatym a jedenástym veršom knižného znenia je v rukopise ešte tento verš:
čo trasúc váľa sa po trotoári

--- KAPITOLA 4 ---

Na nádeju
[
4
]
Na nádeju — na palicu
sa tak často opierame.
Príde doba neúprosná,
vyrve nám ju z rúk a zláme.
Vtedy, keď sa ruky trasú,
miesto toho, aby tresli,
keď si nohy vlečieme len,
miesto by nás ony niesli.
Keď sa oči v zemi pasú,
miesto modrej klenby neba,
a keď najviac o palici,
o najhrubšej chodiť treba.
[
4
]
Na nádeju
— Bratislava 11. IV. 1929. Rukopis básne je v
               zošite RJJ č. 7. Medzi knižným znením a rukopisom sú tieto odchýlky:
verš 4:
vyrve nám ju, krute zláme.
verše 6 — 8:
miesto toho, aby triasly
vlečieme si nohy, miesto
toho, aby ony niesly
verše 11 — 12:
keď najväčšmi o najhrubšej
o palici chodiť treba.

--- KAPITOLA 5 ---

Staré a nové
Preč so starými!
Hlasy mladých.
[
5
]
V krvi sa váľa slnko premožené.
Noc zvíťazila, na nebo sa ženie
so štítom mračna. Spoza štítu toho
záslužný metál kmitá a hviezd mnoho,
pás biely prehodený cez jej prsia,
z jej očí ešte iskry hnevu sršia.
V triumfe blyštia znaky víťazove.
Uprostred neba na tróne si hovie…
Lež diadém
[
6
]
sa dvíha z druhej strany.
Milión pík sa hojdá nebesami.
Tenučké, jasné šípy úsvit vrhá,
pás biely driape, hviezdy slávy trhá
a z vypätých pŕs kmáše metál bledý,
zo srdca víťazovho krv sa cedí,
zakrvavený k mokrej zemi klesá
a nový víťaz vchádza na nebesá.
Večitý triumf, večitý pád v krvi.
Kto bude víťaz posledný a prvý?
Nač tvárou padať k nohám víťazovým?
On bude starým, starý bude novým.
[
5
]
Staré a nové
— Bratislava 3. VI. 1932. Rukopis básne je v
               zošite so signatúrou RJJ č. 8 pod názvom „Circulus vitiosus“ a od knižného znenia sa
               odlišuje na týchto miestach:
verš 1:
Za hory padlo slnko skrvavené.
verš 4:
záslužná hviezda zlatý metál kmitá
verš 10:
Milión pík sa kníše nebesami
Za šestnástym veršom sú v rukopise dva prečiarknuté verše:
Večitý triumf, večitý pád v krvi
večitá borba: kto by mal byť prvý
verš 19:
Neponížim sa k nohám víťazovým
[
6
]
Diadém
(z gr.) — kráľovská ozdoba hlavy v staroveku.

--- KAPITOLA 6 ---

Pieseň bedára
Čo vy ešte chcete?
[
7
]
Že čo by ešte rád?
Nič.
Z nebies kráľovstva som.
Mám poveterný hrad
nebeským pod atlasom.
[
8
]
V ňom pochutnávam božsky
smotánku z mliečnych ciest,
mesiaca chlieb a rožky
a chladnú kašu hviezd.
Smäd nikdy netrápi ma:
do dlane chytám dážď
a keby bola zima,
odejem z mrakov plášť.
Jak roztúžený ženích
po skvelých mostoch z dúh,
z chmár do chmár rozkročených,
sa prechádza môj duch.
Zem s celým priestorom
mi leží pod nohami,
kým hrmavica hrá mi
a hajduchuje hrom.
Ach, to je odzemok!
Ohňa i krvi plný.
Čo blesk — skok, blesk — čo skok,
do čoho kopne, blní.
Jazyky plamenné,
gágory plné vresku!
Ja nebies do potlesku
sa smejem nadšene.
Aj zábavu mám, skrátka,
i lásku na zemi:
mne vietor líca ťapká
a šticu kmáše mi.
Pred spaním, jak sa patrí,
len pomodlím sa ja,
dám pod hlavu si Tatry,
nohy v tok Dunaja.
A ľahnem presvedčený,
že nevezme nič kmín,
a tak sa stratím v snení,
kým celkom nezaspím.
[
7
]
Pieseň bedára
— Bratislava 11. X. 1932. Báseň je v rukopisnom
               zošite RJJ č. 8 s podtitulom Satyra. V básni sú v porovnaní s knižným znením tieto
               odchýlky:
verš 16:
V oblakoch rozkročený
verše 32 — 33:
vetrisko líca ťapká
a kečku kmáše mi.
[
8
]
Atlas
— ľahké hodvábne tkanivo

--- KAPITOLA 7 ---

Džezbend
[
9
]
Už noc, a vrieska džezbend dňa:
pisk rušňa, pleskot remeňa,
aut škály, trúby z gúm a nikla,
splašených električiek zvon,
cveng podkov, štekot motocykla,
aeroplána bombardón,
rapoce v rieke bubnom motor,
koľajníc rabských škrípe zlosť,
a na kolieskach každý otvor
vypúšťa smradľavý svoj chvost…
Zahulákali spevmi kiná,
klokocú pevci v rádiu…
Zamočiac dušu do benzína,
ja klepem svoju áriu
na rozheganom underwoode
s nazvaním pyšným básnika,
že všetko to je muzika
a všetko poéziou bude.
[
9
]
Džezbend
— Bratislava 6. XI. 1931. Báseň je v zošite RJJ č. 8
               a má od knižného znenia tieto odchýlky:
verš 1:
Do noci vrieska džezbend dňa
verše 6 — 9:
aeroplána saxafón,
do rieky bubnom búcha motor
koľajníc rabských škrípe zlosť,
a na kolieskach každý lotor (motor?)
verš 14:
pesničkár klepe áriu

--- KAPITOLA 8 ---

Na Semmeringu
(Pohľadnica)
[
10
]
[
11
]
Tá doba smrdí neobvykle.
Smrad mašín ťahá pod mraky.
Rachocú v uši motocykle,
olejom páchnu autiaky,
sadne si benzín ku polievke,
k pstruhom je garnírungom prach,
vzducholoď v brvách každej dievke,
srdiečka rudé na ústach.
V nich perly zlatom obrúbené
jak vo futráloch červených,
na masky tváre prefarbené
ti falšujú tu smiech a vzdych.
Znie džezbend. Okyptené krídla
v zapudrovaných lopatkách
parfumom, ľahkou vôňou mydla
napodobujú zdvih a vzmach…
Hej, všetko je tu, milý synku,
na čarokrásnom Semmeringu.
Pre oči, srdce, pľúca, sluch
máš pohľad, pokoj, tíšku, vzduch.
Les smrekov krásnych na tisíce
za zelené sa chytá štice
a čarodejný balzam hôr
ozlomkrk letí od potvor…
[
10
]
Na Semmeringu
— bez dáta (asi 13. VII. 1913 — 12. IX. 1931).
Báseň je v rukopisnom zošite RJJ č. 8 a má tieto odchýlky:
1. Poradie prvých dvoch veršov je opačné (druhý verš knižného vydania je ako
               prvý).
2. V jednotlivých veršoch sú tieto rozdielnosti:
verše 2 — 3:
smrad ľudský ťahá pod mraky
do vzduchu prdia neobvykle
verše 5 — 10:
prisadne benzín ku polievke
ku pstruhu garnírujú prach,
aeroplán v brvách každej dievke,
srdiečko rudé na ústach.
Perličky zlatom obrúbené
z futráľov blyštia červených,
verše 15 — 16:
s parfumom, s ľahkou vôňou mydla
ti imitujú zdvih a vzmach…
[
11
]
Semmering
— priesmyk v Alpách vo výške 980 m z Viedne do
               Štajerska, ktorým vedie aj železnica. Pre krásnu polohu je obľúbeným cieľom
               turistov.

--- KAPITOLA 9 ---

Semper idem
[
12
]
[
13
]
Je Silvester.
Ber plášť a galoše!
Tak o hodinu polnočná je scéna,
čo od vekov je ešte neskončená,
čo v tisíc podobách vždy odznova sa počne.
Pod šedou plachtou menažérie
sú pri kŕmení všetky beštie:
ľvi, tigri, leopardi, vlci, supi.
Na mäso surové si každá stúpi
a do pazúrov berie ho a dláb,
pomaly labužnícky pochutnáva.
Strč ruku za mreže k nim, ak si chlap
a ruka s porciou ti zrudne do krvava.
V hrdzavej klietke exotický vták.
Ako ten sneh je. Má krídla veľkolepé.
Žeravým železom mu planie zrak.
Kľuvákom doráňaným o mreže klepe.
Poď bližšie, ak chceš počuť.
Zo zobáka
mu apoštolská káravá reč kráka.
„Tu teda bratstva mäkká láska sídli?
Ja biedny vták som medzi beštiami.
To že by boli oči? To sú vidly.
To ústa boli by? Veď sú to tlamy.
To ruky sú? To železné sú kliešte.
To hlas by bol? Veď je to zverské vytie.
To srdcia sú? To kamene sú v ceste,
kamene, v ktoré potkýna sa žitie.
Bych nadrobno ich ako cigáň tĺkol,
chcem medzi beštie, ľvov, tigrov, supov, vlkov!“
Vták máva krídly, ale tichý šum
zapadá utopený v trmu-vrmu,
a nevšíma si jaré publikum,
že veľký, biely vták sťa mrel by bez pokrmu…
To svet je tuná napodobnený.
Je bez duše a pre dušu je stvorený.
To ti je tuná duša zavretá:
pre ľudstvo stvorená a bez sveta.
. . . . . . . . . . . . . . . . .
Bol Silvester.
Zhoď plášť a galoše!
Však do dňa prechádza tá stará scéna,
čo od rokov je ešte neskončená,
čo v tisíc podobách vždy odznova sa počne.
[
12
]
Semper idem
— Bratislava 6. VI. 1931. Báseň je v zošite RJJ
               č. 7. Od knižného znenia sa odlišuje v týchto prípadoch:
verš 15:
Je ako sňah. Má krýdla veľkolepé.
verš 17:
Zobákom doráňaným o mrež klepe
verše 19 — 20:
Vtáku z kľuva
znie káravá a apoštolská mluva.
V rukopisnej zbierke RJJ č. 7 je ešte jeden variant tejto básne pod názvom
               Humanita z 28. IV. 1929. Na okraji je autorova poznámka „Použité inde“:
Tak bratstvo tu a mäkká ľudskosť sídli?
Veď cítim sa, jak cudzí medzi psami.
To že sú ľudské oči?
To sú vidly.
To že sú ľudské ústa?
To sú tlamy.
To že sú ľudské ruky?
To sú kliešte.
To hlas by bol?
Veď je to zverské vytie.
To srdcia sú?
To kamene sú v ceste,
na ktoré stále potkýňa sa žitie.
Bych na drobno ich, ako cigáň tĺkol?
Nie!
Radšej idem do hôr medzi vlkov!
Báseň je v rukopise prečiarknutá.
[
13
]
Semper idem
(lat.) — Vždy to isté.

--- KAPITOLA 10 ---

Torzo boha
[
14
]
Som múdry, smelý, štedrý a nikdy nezalžem.
Kus boha nosí so mnou na svojom chrbte zem,
čo v nej je, čo je na nej, čo nad ňou — slúži mne,
vysávam všetky šťavy tej krásnej rabyne.
Ale ty, brat môj drahý, ty sa mi nepokloň,
lež ako chlapca chyť ma a cez koleno zlom,
a ak si lepší jak ja, a ak sa ti len dám,
z rúk svojich nevypusť ma a neúprosne lám,
len keď sa láme, vidieť, čo fárb má papršlek,
len keď ma lámeš, vidíš, čo som ja za človek.
Ja múdry, smelý, štedrý a pravdomluvný muž
kus boha mal by nosiť, a nesiem pekla kus:
tú svoju hlúposť drzo vždy vážnosťou chcem kryť,
čím bližšie ku smrti som, tým dlhšie chcel by žiť,
keď nemám nič, sa delím, keď mám, by ešte bral,
keď iný zaplakať chce, tak rád by som sa smial,
keď iní zasmejú sa, by zaplakali, chcem.
Som hlúpy, chabý sebec a ustavične lžem.
No, ak ja zlomím teba a zdepcem pod nohy,
ty budeš opravdivý, ty budeš úbohý.
[
14
]
Torzo boha
— Bratislava 8. X. 1932. Báseň je v rukopisnom
               zošite RJJ č. 8 a má motto: „Von s farbou!“ Vedľa viacerých drobnejších odchýlok má
               dvanásty verš takéto znenie:
kus Boha nosím v sebe? Ja nesiem pekla kus:

--- KAPITOLA 11 ---

Hlasy hlbočín
[
15
]
Zanechal si kopce nízke.
Hundrú chmúrne hlbočiny.
Oslepený letíš k výške.
Dovysoka hrozia stíny:
„My sme malí. My sme dolu.
Ale, kto sa malým vzdiali,
hoci veľký medzi nami,
vo výšine bude malý.
Malí sme a mnoho nás je.
Hnus je v malom, odpor v mnohom.
Pre malých a mnohých je boh,
a ty malý chceš byť bohom.
Do výšky my nepôjdeme
bez chodníkov, stôp a šľakov.
Boha nevidieť a polboh
chce sa haliť do oblakov.
Hojdá šťastie, ako otec
hojdá decko na ramene,
zajtra vypustí ťa z ramien
do náručia matky zeme.
Pri tej výške je i hĺbka.
Hĺbka zhora, výška zdola.
Nezabúdaj vo výšine,
že ti matkou hĺbka bola.
Z hrudy nahor’, ako vtáča.
Zhora, ako vtáča, k hrude.
Nezabúdaj vo výšine,
že ti matkou hĺbka bude.
Chmára, čo sa nebom nesie,
orol, čo sa v chmárach tratí,
tamtá s búrkou, tento s škrekom
na úbohú zem sa vráti.
Hĺbka ti je verná. Výška
záletnícku skrýva zradu.
Najtrpkejšie na tom svete:
merať výšku podľa pádu.“
Zanechal si kopce nízke.
Hundrú chmúrne hlbočiny.
Oslepený letíš k výške.
Dovysoka hrozia stíny.
[
15
]
Hlasy hlbočín
— Bratislava 20. IV. 1930. Báseň je v zošite
               RJJ č. 7 a od knižného vydania sa odlišuje na týchto miestach:
verše 14 — 18:
bez chodníkov a bez šľakov
Boha nevidno a polboh chce sa haliť do oblakov.
Húpe šťastie, ako otec
húpe decko na ramene,
verše 25 — 26:
S hrudy na hor
s hora k hrude

--- KAPITOLA 12 ---

Zlomený sen
[
16
]
Svet bičom práska. Korbáčom nás bíja.
Hladina žitia sŕka a sa zvíja.
Nemôže nebo do nej nahliadnuť.
Obrazy dňa a noci drahocenné
sa trasú, lámu, drobia skaličené…
A keby nad vodou aj vládol kľud,
ty v nemých vodách videl by si s bôľom,
že zámky, čo si nabudoval kolom,
štítami obrátené k výšine,
i sady ich, i kvety, ktoré hore
by k slnku mali hľadieť v nepokore,
obracajú sa v tichej hladine.
Čo o chvíľu ty žobreš tichú, kľudnú?
Sny tvoje zlomené sa zvrátia ku dnu.
[
16
]
Zlomený sen
— Bratislava 6. VIII. 1929. Rukopis básne je v
               zošite RJJ č. 7. Druhý verš v rukopise znie takto:
Hladina jeho síka a sa svíja.

--- KAPITOLA 13 ---

Nivelujeme
[
17
]
Impertinentne — aristokraticky
nad úbohé a malodušné kríčky
topole chcú sa dovysoka vzpínať.
Nivelujeme. Vrcholce im stínať!
Tam buržujka sa kníše, tučnoboká
rozrastá stará lipa doširoka
a dusí vychudnutú briezku v stíne.
Nivelujeme. Lipu okliesnime!
Aj naše Tatry. Aká „preveleba“?
čo chytá mraky — panské chvosty neba,
po nich chce vyliezť do kráľovských komnát?
Nivelujeme. So zemou ich zrovnať!
Kráľovstvo božie v podnebeskej ríši
sa ešte Panstvom Všemohúcim pýši,
preň otĺkať si čelá pri modlení?
Nivelujeme. Strhnúť nebo k zemi!
Kto o mudrcoch nám tu ešte vraví?
U miliónov kapustné sú hlavy.
Kapustnú hlavu, kto chce, lacno kúpi.
Nivelujeme. Buďme všetci hlúpi!
Tak? V bunde vidieť ešte demokrata?
A milióny chodia bez kabáta!
Chcieť, aby všetci oblečení boli?
Nivelujeme. Buďme všetci holí!
Cigán sa vtiahne na noc do koliby
a druhí v kroví nocujú jak hríby,
v palácoch tretí životu sa tešia.
Nivelujeme. Buďme bez prístrešia!
Čo? Máme s dvoma grošmi hodnostára?
A milióny sú tu bez grajciara!
Ohavnosť strašná: Žobráci a páni!
Nivelujeme. Poďme po žobraní!
Lež ako pôjdeš holý po žobraní,
keď v žobrákov sme „prenivelovaní“,
žobráci všetci žobráckeho kraja?
Nivelujeme. Skočme do Dunaja!
[
17
]
Nivelujeme
— Bratislava 24. X. 1932. Rukopis básne je v
               zošite RJJ č. 8. Pod titulom autor v zátvorkách uvádza „Satyra“. Piaty verš v
               rukopise znie:
Tam buržujka sa hlúpa, tlstoboká
verš 19:
Nemôžme chcieť, by všetci v bundách boli

--- KAPITOLA 14 ---

Smrť a život
[
18
]
Smrť?
O dva palce dlhší utíši sa.
A pohreb?
Jednu truhlu zahrabem.
Plač?
O pár vzlykov sa mi prsia zvýšia.
Hrob?
O jednu truhlu je vyššia zem.
Pamiatka?
Iba krátkych vrások pár,
čo do kameňa vryje kamenár,
len aby tým, čo žijú, rozprávala,
že život je len veľký, smrť je malá.
[
18
]
Smrť a život
— Bratislava 25. IX. 1931. Rukopis básne je v
               zošite RJJ č. 8. V rukopise znie báseň takto:
Smrť?
O tri palce dlhší utíš sa.
A pohreb?
Jednu truhlu zahrabem.
Plač?
O pár vzlykov prsia sa nám zvýšia.
Hrob?
O jednu je truhlu vyššia zem.
Pamiatka?
Iba krátkych vrázkov pár,
čo do kameňa vyril kamenár,
len aby tým, čo žijú rozprávala,
že smrť je malá,
že veľkým je len život.

--- KAPITOLA 15 ---

Za Vladimírom Royom
[
19
]
[
20
]
„Peruťou sudba máva“… Závan krídel
jej zadrhol Ti hlas… Je nemota…
Dva nízke kopce akoby som videl:
Ten jeden — smrti, druhý — života.
Ten jeden — na martinskom cintoríne,
ten druhý — v malom kopci Tvojich kníh.
Tam nepočujeme Ťa, nevidíme,
tu hovoríš a cítime Tvoj dych.
Tam zasypali Ťa a rozsypeš sa
s kovovou, dlhou svojou posteľou,
tu budeš chodiť do poľa a lesa
pod pazuchami Tvojich priateľov.
Tam neotvoríš ku sebe viac vráta
a k stolovaniu nebudeš nás zvať,
tu budú stále tíško otvárať Ťa
a hľadieť na Teba a počúvať
oživujúce neprestajné chvenie
mäkkého peria Tvojich perutí…
Pri tomto kopci sa my postretneme,
ty zabudnutý nezabudnutý.
[
19
]
Za Vladimírom Royom
— Bratislava 18. II. 1936. Rukopis básne
               je v zošite RJJ č. 12.
[
20
]
Vladimír Roy
(1885 — 1936), slovenský symbolistický básnik.
               Jeho zbierka Peruťou sudba máva vyšla r. 1927.

--- KAPITOLA 16 ---

Pri pohrebe
[
21
]
Aj keď sa skončí plač a odznie nápev
a radosť našu zavrie strieška zeme,
náš smútok, ťažký ako tvoja rakev,
čo priniesli sme, domov ponesieme.
Tak ako v žití sme ťa v sebe mali,
i po smrti tam budeš v našom žiali.
Mrú srdcia, ale srdce vraví k srdcu,
k nám preniká i z hlbokého rovu,
ty mŕtvy prejdeš v srdcia, ktoré tlčú
a budeš v nich žiť ako živý znovu,
kým bude v tomto svete pocit straty
a človek, ktorý lásku láskou platí.
[
21
]
Pri pohrebe
— Bratislava 2. IV. 1935. Báseň je v rukopise RJJ
               č. 12 bez nadpisu a má oproti knižnému zneniu tieto odchýlky:
verše 9 — 10:
ty z mŕtvych prejdeš v srdcia, ktoré tlčú
a budeš mrieť a ožiješ vždy znova,

--- KAPITOLA 17 ---

Spev
[
22
]
Na triesku schudli dni vráskavé, ostré, dnešné…
Čo radšej? Dať? Či vziať? Či mať?
Tak myslím: vždy je radostnejšie
poklady rozdať, ako prijímať,
nie zbierať peniažky, lež hádzať skvostom,
nie smädným byť, lež radšej nalievať,
byť radšej hostiteľom ako hosťom
a keď je spev, tak radšej zaspievať.
Spev, hoci smútok z duše sníma,
on poslucháča predsa zarmúti,
že kdesi v kúte sediac nenadchýna,
len aplauduje nadchnutý.
[
22
]
Spev
— Bratislava 17. VI. 1933. V rukopise RJJ č. 8 má báseň
               názov Sboru slovenských učiteľov. Ôsmy verš v rukopise znie takto:
Nie počúvať, lež radšej zaspievať.

--- KAPITOLA 18 ---

Podívaj sa na sad
[
23
]
Podívaj sa na sad oblokom,
ako leto za svoj prepych platí.
Exekútor — jeseň riadi von,
berie skvosty, zvlieka drahé šaty.
Podívaj sa na sad oblokom!
Tam je nárek. Padá na kolená,
ruky láme v plači každý strom.
Exekútor zľutovania nemá.
Podívaj sa na sad oblokom!
Žltá bieda platí svoje dane.
Ako vdovec v smútku nebasklon
vedie svoje deti ošarpané.
Podívaj sa na sad oblokom!
[
23
]
Podívaj sa na sad
— Bratislava 28. V. 1932. Rukopis básne je
               v zošite RJJ č. 8. V rukopise za prvou slohou je toto prečiarknuté štvorveršie:
Podívaj sa na sad oblokom,
s preklínaním i to lístie rána
vietor, ako kočiš bičiskom.
Exekútor nemá zľutovania.

--- KAPITOLA 19 ---

Jeseň
[
24
]
Rieky hladina sa vraští
od dýchania jesene.
Lieta sem-tam žlté lístie
ako vtáctvo splašené.
Zletelo už na chodníky,
vysedáva na tráve,
jazierko tam medzi krami
od neho je pehavé.
Sťaby sťahovať sa chcelo
s ostatnými vtáčaty,
azda myslí, že sa na jar
k rodným vetvám navráti?
Aj mne jeseň brázdi čelo.
Zožltli mi nádeje.
Dohonil ma chladný vietor.
Darmo lietam — pozde je.
[
24
]
Jeseň
— rukopis básne sa nám nepodarilo zistiť.

--- KAPITOLA 20 ---

Zimná jar
[
25
]
Že zase ku sviatkom som starú babu stretol,
čo líči na bielo náš umáganý kraj.
Už chodník biely je a belie sa i háj,
kde ako pavúk som raz siete lásky plietol.
Dni snehom leteli a za rokom rok zlietol.
Na biely december mi ošedivel máj
a do líc, do vlasov kus svojho snehu vmietol…
I sieť je šedivá i muška, nebodaj,
sťa baba, ktorú som dnes na chodníku stretol
na Kvetnú nedeľu bez nedele a kvetov.
[
25
]
Zimná jar
— dátum vzniku básne a rukopis sa nám nepodarilo
               zistiť. V rukopisnej zbierke RJJ č. 6 existuje variant tejto básne, napísanej v
               Žiline 28. III. 1915 pod názvom Zima na jar:
Že zase ku sviatkom som starú babu stretol
čo líči na bielo náš umáčaný kraj.
Už vrchy biele sú, zabelel sa i háj
i mesto špinavé i chodník, čo ma smietol
v sieť lásky, ktorú som raz namyslene plietol.
Už siete šedivé, už ošedivel máj
i líca ružové i vlasy nebodaj
i túžby mladosti sťa baba čo som stretol
na kvetnú nedeľu bez nedele a kvetov.

--- KAPITOLA 21 ---

Zašlo slnce
[
26
]
Zašlo slnce za strechu.
Smiech, tú moju útechu,
prefarbuje žltý západ
v krivé ústa posmechu.
Hľadám svoj smiech s krivým rtom
v osvetlení večernom.
Nenachádzam.
Už len posmech škľabí sa mi pod oknom.
Volám.
Ako z okeníc
žlť sa vykloňuje z líc.
Kopať chce môj drevený kôň,
v živé zaťať detský bič.
[
26
]
Zašlo slnce
— Nitra 22. VI. 1929. Tento dátum sa vzťahuje na
               variant tejto básne s názvom Smiech, ktorý je v rukopisnom zošite RJJ č. 8. Rukopis
               uverejnenej básne sme nezistili. Variant znie takto:
Nešťastný som v rodine:
Mal som decko jediné.
Nikdy, nikdy neplakalo,
len sa smialo nevinne.
Driapal som sa na strechu.
Ztratil som tu útechu:
moje milé drahé decko
sgúľalo sa v posmechu.
Hľadám ho ja nocou, dňom.
Ani chýru niet po ňom.
Len ten ľúty, hlúpy posmech
kuviká mi pod oknom.
Volám, ale decko nič.
Vysadla mi žlč do líc.
Zostáva mi drevený kôň,
hrkálky a decký bič.

--- KAPITOLA 22 ---

Z knihy života
[
27
]
Som veľkej knihy pri čítaní.
Prevraciam pomaličky strany.
Čo deň, to stránka. Neviem sám,
že kedy knihu dočítam.
A neviem ešte ani dneska,
do konca koľko chybí strán.
Len viem, že vyšla humoreska
z náletov pyšných na román,
moc prózy z veľa poézie,
moc hlúpych frašiek z tragédie,
z nebeských veľa zemských scén…
A čítam, hoci koniec viem:
Hrdina chcel vyjsť na nebesá,
a z duba spadne čochvíľa.
Na malom kopci zachechce sa
smrť — žitia nášho satira.
[
27
]
Z knihy života
— Bratislava 5. IV. 1932. Báseň je v
               rukopisnom zošite RJJ č. 8. Je na viacerých miestach poprečiarkovaná a rukopis svedčí
               o tom, že ju básnik viac ráz prepracovával:
Som veľkej knihy pri čítaní.
Prevraciam pomaličky strany.
Čo deň — to stránka.
Neviem sám, že kedy knihu dočítam.
A neviem ešte ani dneska,
ku koncu koľko chybí strán.
Nejedna je v nej humoreska
nejeden nálet na román
moc prózy z veľa poézie,
moc komédie z tragédie,
z nebeských veľa zemských scén…
Ja čítam, hoci koniec viem:
Hrdina chcel vynsť na nebesá
a schová ho len mohyla.
Na kopčeku jej zachechce sa
smrť — žitia nášho satyra.

--- KAPITOLA 23 ---

Tvrdá reč
…Stredoslovenčina je mäkká, aristokratická reč, treba do nej z našej
                  západnej, demokratickej tvrdosti…
Z reči dr. I. Dérera, ministra osvety
[
28
]
[
29
]
Nuž berme do úst skálie, nie melódiu, nie,
keď demokratické je už iba kamenie.
Nech ono hviždí z úst nám sťa z roztočených prakov
a na dve poly driape tú ťažkú plachtu mrakov,
rozstrapká na franforce ich olovený vzduch
a v žuly naše padá a ryje ako pluh
a popribíja všetkých, čo sa mu neuhnú!
Tak v polia zmäknú skaly, čo ruky naše žnú?
Štrk žltý sčernie v hrudy tam u piat vysočín?
Zacvendží ako kosa po našich slovách čin?
Nebesá každému z nás svoj malý prídel dali:
zem mäkkú — tvrdý jazyk, reč mäkkú — tvrdé skaly.
Do čiernych, mastných nížin pluh brázdu vyorie.
Ku našim velikášom ísť treba v pokore,
bez iskier prudký kameň a oceľ neznesú,
to preto naše slová jak chlebík mäkké sú,
to preto najpyšnejšie sa šatí národ holý,
najchudobnejšie kraje vždy najpeknejšie boli,
kto býval zakríknutým a mlčať privykol,
mal vždycky najviac piesní a najviac jazykov,
a z jazykov tých mnohých tam v horách, známa vec,
kto najviac slúžil pánovi, má najpanskejšiu reč.
[
28
]
Z reči dr. I. Dérera, ministra osvety
— dr. Ivan Dérer,
                     advokát a politik, bol niekoľkokrát ministrom ČSR, raz aj ministrom osvety. Bol
                     stĺpom tzv. čechoslováckej ideológie, ktorá spočívala v tvrdení, že nieto ani
                     českého ani slovenského národa, ale existuje len jeden národ československý.
                     Zmyslom tejto ideológie bolo teoreticky zdôvodňovať vykorisťovanie slovenského
                     ľudu českou veľkoburžoáziou.
[
29
]
Tvrdá reč
— Bratislava 6. X. 1932. Báseň je v zošite RJJ č.
               8. Okrem textu, ktorý je v knižnom vydaní, existuje v tomto zošite i variant tejto
               básne.
Najpyšnejšie sa šatil vždy biedny národ holí.
Najchudobnejšie kraje vše najpeknejšie boly.
Kto býval zakríknutý a mlčať privykol,
mal vždycky najviac piesní a najviac jazykov.
A z jazykov tých mnohých tu u nás, — známa vec, —
kto najviac slúžil pánovi, má najpanskejšiu reč.
I jazyk náš je pánsky a pánska mäkkosť v ňom.
Ech! Kým je práca tvrdá, nech je reč kameňom!…
Tak berme do úst skáľa! Nie melódiu, nie!
Nech z úst nám letia slová, jak z prakov kamenie.
Nech kamenie to hvízda!
My roztrieskame s ním
to maľované slnce i s nebom falošným,
kulysne na kolečkách a u nebeských vrát
tých papierových svätých, čo chceli by nám hrať
a v múdrom počítaní, či z hlupej svevole
nadšene ukazujúc nám stratu na kole
čakajúc apoštolské i od nás nadšenie
Nechže im tedy tlieska to tvrdé kamenie!
Reč tvrdá, lebka tvrdá, paž tvrdá, tvrdý duch
nech skálim k zemi padá a vyje, ako pluh
a zaoráva všetkých, čo sa mu neuhnú
a to, čo vzklíči po tom nech naše ruky žnú
a nech, či na nížinách, či u piat vysočín
pri našej reči v slovách, sťa kosa, cvendží čin!
Báseň je v rukopise celá prečiarknutá.

--- KAPITOLA 24 ---

Smrť Puškina
(K storočnici jeho narodenia)
[
30
]
Nataša, anjel môj!
[
31
]
V tie cárske dvorany
tak ťažko mundúr mi kamerjunkerský nosiť.
[
32
]
Vysoko — klzko je.
Som celý uštvaný.
„Pora, moj drug, pora, pokoja serdce prosit.“
[
33
]
Ach, dovoľ!
V blýskaní je toľko radosti.
Ustatá od valsov, mazúrky, od kvadrily,
tam doma rozpoviem ti všetky hlúposti,
čo franti zjašení mi ticho hovorili.
Milaja Nathalie!
[
34
]
Najkrajšia z krásnych dám!
Milujem iba vás,
a milovanie baví.
Divoké rýmy sú:
Vy a ten Afrikán.
[
35
]
Verš strašný:
Vy a ten váš poet kučeravý.
Premôže takého Byrona Don Juan.
[
36
]
Daj pozor!
Láska má vždy dramatický dospev.
Milaja Nataša,
najkrajšia z krásnych dám!
Tvoj muž je zúrivý pre „orden rogonoscev“.
[
37
]
Bez cti žiť,
bez msty mrieť,
môj anjel, nechce sa…
Už stužka červená ma priviazala k zemi.
Priviazať musím ju ja k stužke z d’Antesa:
[
38
]
nech krváca i on, keď som ja skrvavený.
Môj poet, radostný môj poet, nebledni!
Muž biely na muške:
smrť tvoja — koniec hádok…
Verš treskol ohnivý,
rým švistol posledný,
olovom napísal si posledný svoj riadok.
On ranil.
„Bravo!“
Verš je s bodom červeným.
A za ním pomlčka.
Sú zviazané dve stužky.
Kto zabil poeta, ten večne žije s ním.
To tvoja pomsta je, môj Alexander Puškin.
Kto sa nám pomstí zaň?…
Msty plameň blčiaci
už zo sŕdc do očí a z očí skáče v slová:
„Svobody, genia i slavy palači!“
[
39
]
znie výkrik ku trónu korneta Lermontova.
[
40
]
„Otmščenie gosudar!“
[
41
]
Vie mstiť sa ruský cár.
Hoc hnevom vysokým mu chladné oči blyštia,
odpúšťa mrúcemu,
do rany sype dar,
a zabitému už raz šibenice chystá.
A aby zarmútil aj „vysočajšij sviet“,
[
42
]
je koniec divadlám, koncertom, čajom, tancom.
Až na dva týždne „traur izvolil povelieť“
[
43
]
za mŕtvym hercogom šverinským Fridrich-Francom.
[
44
]
Nech v Dvorci ticho je.
[
45
]
Vrie národ prekliaty.
Je treba pozhášať tu hore aspoň sviečky.
Čo, keby vtrhol zas sem v cárske komnaty
uštvaný Jakobín
[
46
]
— paroháč z Čornoj Rječky?
Nadarmo!
Vtrhne ta!
Na spôsob Ježiša
odvalí jeho duch ten kameň, čo ho tieni.
A viacej neumrie, bo stále zrodí sa,
hoc sto ráz zabitý
a sto ráz obesený!…
[
30
]
Smrť Puškina
— Bratislava v júni 1932. Rukopis básne je v
               zošite RJJ č. 8 s názvom „Pomsta Puškinova“ a bez podtitulu. V rukopise má prvý verš
               dva varianty:
a) Nedajú pokoja
b) Daj pokoj Nathalie
verš 3:
tak ťažko mi je frak kamerjunkerský nosiť
verš 68:
opustí monastýr vo svatogorskej tieni
[
31
]
Nataša, anjel môj!
— Natália Gončarovová, manželka Puškinova.
[
32
]
… tak ťažko mundúr mi kamerjunkerský nosiť…
—
Kammerjunker
— titul dvorskej šľachtickej hodnosti, ktorá bola udelená aj Puškinovi. Básnik sa tejto hodnosti vzdal, čím veľmi rozhneval cára.
[
33
]
Pora, moj drug, pora, pokoja srdce prosit
(rus.) — Neskôr, druh môj, neskôr, srdce si žiada pokoja.
[
34
]
Milaja Nathalia
(z rus.) — milá Natália
[
35
]
Vy a ten Afrikán
— Puškin bol z materinskej línie potomkom černocha Petra Veľkého Abraháma Petroviča Hanibala, ktorého cár urobil šľachticom a oženil s bojarskou dcérou. Puškin mal vo fyziognómii niektoré znaky černošskej rasy, medzi iným aj kučeravé vlasy.
[
36
]
Premôže takého Byrona don Juan
— Don Juan je dielo niekoľkých vynikajúcich básnikov, medzi inými aj Byronovo.
[
37
]
Orden rogonoscev
(rus.) — rad paroháčov
[
38
]
d’Anthés
— súper Puškinov v súboji, v ktorom ho zabil.
[
39
]
Svobody, genia i slavy palači!
(rus.) — Slobody, génia i slávy kati!
[
40
]
Znie výkrik ku trónu korneta Lermontova
— mladý Lermontov, pobúrený Puškinovou smrťou, napísal báseň, ktorá ho urobila slávnym. Za trest bol poslaný na Kaukaz. —
Kornet
— hodnosť u jazdy, rovnajúca sa hodnosti zástavníka u pechoty.
[
41
]
Otmščenie, Gosudar!
(rus.) — Pomsta, panovník!
[
42
]
Vysočajšij sviet
(rus.) — vysoká spoločnosť
[
43
]
Traur izvolil povelieť
(rus.) — prikázal traur (z nem. smútok)
[
44
]
za mŕtvym hercogom šverinským Fridrichom Francom
— ruský cársky rod bol totiž v rodine s rodom vojvodov meklenbursko-zverínskych (nem. Mecklenburg-Schwerin)
[
45
]
Nech v Dvorci ticho je
— Dvorec, letné sídlo ruských cárov.
[
46
]
Uštvaný Jakobín — paroháč z Čornoj Rječky
—
jakobín
— príslušník radikálnej buržoáznej revolucionárskej strany z francúzskej republiky. Pri Čornoj Rječke padol Puškin v súboji.

--- KAPITOLA 25 ---

Autodafé Gogoľovo
[
47
]
[
48
]
Ó Bože! Viem, čo lialo sa mi z úst,
to iba čerta lož sa liala:
nezúrodnila mŕtvych duší púšť,
keď sa im britko posmievala.
Kto po tebe môže byť dokonalým?
Som čertom, a tak peklo svoje spálim.
Už tretia po polnoci… Semjon, poď!
Chcú popol mŕtvych duše živé.
Portfej je v kasni. Daj ho!… Sviečku!… Hoď
plášť na plecia mi zimomrivé.
Bohu sa v každej izbe pokloníme…
Tak… Ticho otvor zatvor na komíne…
Zošúľaj v trúbky papier: plamienky
sa nechcú dĺžiť žravých do jazykov.
Nech vzbĺkne v ohni láska Uljenky,
Koškarev, Chlebujev i Tentetnikov…
Betriščev, smej sa teraz. Chachacha!
Pražíme Platonova… Pjetucha…
[
49
]
Čo plačeš, Semjon?
[
50
]
Čo mi chytáš dlaň?
Do mojej práce nič ťa neni.
Nebeský oheň planie z rudých strán,
hriech, čert i peklo budú spopolnení…
Ja plačem tiež?… Poď! Bozkám ťa!… Len plač!
O jednu mŕtvu dušu viac.
[
47
]
Autodafé Gogoľovo
— Bratislava 31. X. 1932. Báseň je v
               rukopise RJJ č. 8.
verše 6 — 7:
Viem, čertom som a peklo svoje spálim
už tretia k ránu… Semjon, poď!
[
48
]
Autodafé Gogoľovo
—
Autodafé
(zo špan.)
               — slávnosti viery, na ktorých inkvizícia pálila kacírov. Tu sa myslí na noc, keď
               Gogoľ v duševnom poblúdení spálil druhý diel svojich Mŕtvych duší, z ktorého sa
               zachovali iba zlomky.
[
49
]
Uljenka, Koškarev, Chlebujev, Tentetnikov, Betriščev, Platonov, Pjetuch
— všetko postavy zo spáleného II. dielu Mŕtvych duší.
[
50
]
Semjon
— Gogoľov sluha

--- KAPITOLA 26 ---

Týždeň Matice slovenskej
[
51
]
Niet príčiny nám oslavovať dnes,
že odplávalo šesťdesiat už rokov,
čo blázni na „ostrove slobody“
do vreca chceli chytiť denné svetlo
a zaháňali mrak, čo sypal dážď
na suché polia, prekrižovať blesky,
čo v tme sa nad vŕškami jagali,
hrom držať v hrsti skaly drobiaci,
rozdúchať ozón, ktorý pľúca šíril.
Bolo by divné pripomínať čas,
keď ducha nášho pochovávali,
a ako robievame na Dušičky:
zapáliť sviečky, zdobiť kvetami
hrob, v ktorom mŕtvy nikdy neležal
a plakať nad ním, kropiť spomienku,
v modlitbách pripomínať nebohého,
čo žije, kvitne, horí farbami.
Viem: Bola rakva, boli hrobári
a bola jama, vykopaná nimi,
i rany boli, bolo klesanie
a bol i pohreb, bol i hrobitov,
i na majetku sa už delili,
keď zavreli nám kostol, ktorý sme
vyzdvihli s láskou, vierou, nádejou
Materi našej starostlivej k úcte,
snáď mysleli si: keď niet kostola,
niet viery, lásky, nádeje a úcty,
že bez kostola v ľuďoch boha niet?
Lež boh ten bol a vyhodený z chrámu
chrám so sebou vzal do ulíc a hôr,
do podzemia i nad zem, Duchom stal sa.
A Duch bol boh. Chyťže ho na retiazku,
zaputnaj ho a posoť do jamy,
syp naňho hrudy, zasyp, navaľ kameň,
sto krížov rukou hoď, sto postav naň,
by stlel raz v prsti, so zemou sa zmiešal!
Je možné mučiť ho, lež mučenie
je preňho ako zákal na oceli.
On, keď i vidí hrob, doň nepadá,
on, keď i pohreb má, no nezná smrť.
My spomíname to, že boh bol v nás,
že Jeho chrám sme v srdciach nosili,
že Jeho obraz v myšlienkach nám svietil,
že Jeho iskry z hláv nám sršali,
zrak zapaľovali a slová v rtoch,
len tak sme mohli božský plameň vznietiť
a Jediného na sto rozmnožiť,
sto na tisíc a tisíce zas na stá.
On horel v malých perách z ocele:
v šabličkách oceľovej armády,
on pod zástavou našej Matere
do šíkov staval knihy, čo zo sŕdc
jak z pošiev meče vytasili zápal.
Ten zápal blčal ako slniečko,
ten svietil nám a ten nás zohrieval,
ten zlial nás v jedno bratstvo, v ktorom sme
šli potom za slobodu bojovať
s armádou živou, s plukmi nadšenými
olovom, železom a oceľou.
A tu sme.
Duch náš, keď i videl hrob,
nepadol doňho, keď i pohreb znal,
no neznal smrti.
Toto slávime.
[
51
]
Týždeň Matice slovenskej
— Bratislava 14. IX. 1935. Rukopis
               básne je v zošite RJJ č. 12. Názov básne v rukopise je Týždeň Slovenskej
               Matice.

--- KAPITOLA 27 ---

Spomienka
…Hodžov hrob bol taký smutný, opustený…
[
52
]
Očistili, ovenčili sme ho a zapálili sviečky…
Z listu trinásťročného dievčaťa z r. 1903
[
53
]
V meste Tešíne
na cintoríne
len do nedávnych ešte dôb
bol jeden opustený hrob.
Aj ho videli.
Nepripomneli,
že opustil ho celý rod.
V sviatok Všechsvätých,
pri rozožatých
tisícich svetlách jediný
bol bez svetla a kvetiny.
Aj to videli.
Nepripomneli:
rod celý mimo rodiny.
Lež dievčatká tu
sú z internátu,
Slovenky v meste Tešíne,
chúďatá učia nemčine.
[
54
]
Keď to videli,
si pripomneli:
rod celý sťa hrob v cudzine.
A v okamžení
hrob ovenčený.
Sviečočky horia v minúte.
Dievčatká stoja pohnute.
Pamäť Hodžovu
nesú k domovu
myšlienok detských perute.
[
52
]
… Hodžov hrob bol taký smutný, opustený
— Michal
                        Miloslav Hodža (1811 — 1870), slovenský básnik a politik, sa v tzv.
                        patentálnych bojoch natoľko exponoval proti maďarskému šovinizmu, že po
                        rakúsko-uhorskom vyrovnaní r. 1867 bol pozbavený mikulášskej fary a penziu
                        dostal len pod tou podmienkou, že sa vysťahuje z Uhorska. Utiahol sa teda do
                        Tešína a tam zabudnutý umrel.
[
53
]
Spomienka
— Nitra 6. XI. 1928. Báseň v rukopise RJJ č. 7 má
               názov Vzpomienka. Prvých sedem veršov má v rukopise iné znenie:
Tam v tom Tešíne
v tom cintoríne
len do nedávnych ešte dôb
bol jeden opustený hrob.
Aj ho videli.
Nepripomneli.
Opustený bol celý rod.
[
54
]
Slovenky v meste Tešine, / chúďatá učia nemčine
— do Tešína chodievali ešte donedávna dievčence z buržoáznych rodín učiť sa nemecký jazyk.

--- KAPITOLA 28 ---

Jozefovi Škultétymu
(Na osemdesiatku)
…Dušou a srdcom prikutí k národnému dielu, veriac na silu svedomia, majúc
                  nádej, že ono má i silu osvobodzujúcu…
Jozef Škultéty v Národných novinách 28. marca 1903.
[
55
]
Je jedna pravda. Hocaký je lós,
nezaprieť svojho boha! Nikdy nie!
Moc vykladá si pravdu — vyjde lož,
a odsúdi ťa vlastné svedomie.
Je väčšou mocou, čo máš v sebe sám.
Tá pravdu vyloží a oslobodí,
i keď ťa v putách najmocnejší pán
so svojou pravdou do žalára hodí.
To boli časy ešte pred lety!
Vždy súdený, a vždycky nehodný
a neodsúdený. Vždy zavretý,
a vždycky voľný, vždycky slobodný.
Dľa dvojakého sudcu. Moc a Cit.
Moc citu nemá a cit divy stvára.
V žalári prikovaný mohols’ byť,
a prešiel si nám do sŕdc zo žalára…
Kde zásluh vonkajšia je okrasa?
Čo? Záslužný kríž nik Ti nežičí?…
Čo pozdrav — metál. Národ klania sa.
A kríže udeľujú básnici.
[
55
]
Jozefovi Škultétymu
— Bratislava 26. X. 1933. Báseň je v
               rukopisnom zošite RJJ č. 12:
verš 2:
nezaprieť v sebe Boha! Nikdy nie
verše 5 — 6:
Je večšou pravdou, čo má v sebe sám.
Tá pravda vykladá a oslobodí.

--- KAPITOLA 29 ---

50.
Slovenským pohľadom
[
56
]
Tam na polici hrubé zväzky kníh.
Štyridsaťdeväť najradšej mám z nich.
Tam poeti sú, ktorí nevystydli,
lemujú kvetmi ráty zlatý pás,
mávajú nad ňou rozpätými krídly;
jak žehnali by v speve život náš.
Tam mŕtvi poeti sú. Tam, čo starnú.
Čo odspievali si už pieseň jarnú.
Uzučké, tiché hroby — riadky slov.
Vybledlé zlato v písme mramorov.
Jak starú vázu na tom kredenci,
vše mäkká, hebká ruka ovenčí.
Raz ruža stolistá, raz puky ruže,
raz rozkvitnuté šípy na haluze,
raz nevädza, raz mak, raz bodliaky
vyšľahnú z nej a plameň storaký
blkoce žlto, modro, červene
a ohne padajú sťa lupene
a ruka popol — staré kvety zmetie
a váza ostáva a vždy je v kvete…
Vše nové kvety ženie starý strom,
vše nové kvety pučia na konári,
vše padá kvet i list a so spevom
vše zaplnia sad noví pesničkári.
[
56
]
50.
— 5. I. 1934. Rukopis básne je v zošite RJJ č. 12.

--- KAPITOLA 30 ---

Prípitok
Tajovskému
[
57
]
Už hrozno dozrelo. Mušt po uliciach vonia.
Tátoše zas ťahajú ovenčený sud.
Štrngajú hrkálky a pliešky. Zvonce zvonia.
Kvastličky na biči si ľahli na chomút…
Žiaľ svoj si budeme môcť v zlate utopiť,
že splašil sa náš čas a cválal k šesťdesiatke,
vybíja pred nosom dni osamelé, krátke,
jak hrudky snehové a chladné spod kopýt,
že zapráši nám škraň, zdrap kečiek, fúzy, brady,
že vtlačí nad brvy nám vrások podkovy
a že sme na ceste a zdnuká ešte mladí,
hoc navon starí už, šediví, snehoví,
že vieme, zvíťazí, je dlhší jak my živí,
že povláči nás raz a zaerdží: „Už dosť!“
že zošmykneme sa a miesto bujnej hrivy
pred zrakom žmúriacim zvlá vetrom zbrklý chvost…
Lež čo nás po konci! Čo po dennej nás dráme!
Tú každý zahrať vie a každý skončiť z nás…
Ty dávaš inú hru… To je nie vinobranie…
U kasy kupuje si lístok na ňu — čas.
[
57
]
Prípitok
— Bratislava 3. X. 1934. Rukopis básne je v RJJ č.
               12.

--- KAPITOLA 31 ---

Skala
[
58
]
Že srdce skamenie,
že by v ňom láska
už nenarástla?
To pravdou nie je. Nie!
V pukline skaliska
kvietoček blýska,
na holej stene
červenie.
[
58
]
Skala
— Bratislava 13. VII. 1937. Rukopis básne je v RJJ č. 8
               a od knižného znenia sa odlišuje v týchto prípadoch:
verše 3 — 4:
Viac nerástla.
To pravdou nie je, nie!
verše 7 — 8:
Holej sa stene
červenie, červenie.

--- KAPITOLA 32 ---

Bašta
[
59
]
Na baštu hrdú
pozerám do výšin.
Čas nevbil ešte klin
v jej hlavu tvrdú.
Múry sú zváľané,
bašta sa pýši.
Ten, kto spel k výši,
tu dlhšie ostane.
[
59
]
Bašta
— Bratislava 13. VII. 1931. Rukopis knižného vydania
               sme nenašli. V rukopisnej zbierke RJJ č. 8 existuje iba prečiarknutý variant tejto
               básne s poznámkou na okraji „Prepracované“:
Čas nevbil čierny klin
v zápoľu tvrdú:
na baštu hrdú
pozerám do výšin.
Steny sú zváľané.
Bašta sa pýši.
Kto bol vo výši,
aj dlhšie zostane.

--- KAPITOLA 33 ---

Do albumu
(Slečne Š. H.)
[
60
]
Vo vrchoch som bol dnes.
Nado mnou končiare sa vypínali biele.
Ich snežné kopije, jak túžby skamenelé,
pichali do nebies.
Ostaňme na zemi!
Zem vždycky niečo dá, keď dá i málo.
Niet v nebi ozveny.
Čo hnalo do výšky, tak ako bralo,
kamenelo a zamŕzalo.
[
60
]
Do albumu
— Bratislava 26. VIII. 1932. Báseň je v rukopisnom
               zošite so signatúrou RJJ č. 8.

--- KAPITOLA 34 ---

Cestujúcim Srbom
[
61
]
Nuž teda tu je môj vinš krátky:
Púť veselú a návrat spiatky!
Za skúsenosť, čo máte už
z krajiny tejto, vďaku vzdajte,
a v zámenu nám zanechajte
z junáctva vášho hodný kus!
[
61
]
Cestujúcim Srbom
— 6. IX. 1934. Rukopis básne je v zošite RJJ
               č. 12 pod názvom „Cestujúcim Srbom do albuma“.

--- KAPITOLA 35 ---

Zberateľovi podpisov
[
62
]
Zvon smúti, jasá, strachom zakričí
a cirkevníkov ide veľmi veľa
bez počúvania popri zvonici…
Ja pozdravujem čitateľa,
ktorému zvonia básnici.
[
62
]
Zberateľovi podpisov
— 10. IX. 1934. Rukopis básne je v
               zošite RJJ č. 12.

--- KAPITOLA 36 ---

Vzdych slečny Viery
[
63
]
Bez družiek ťažko žiť.
Noc tmavá, kde sme sami.
Ach! Večernicou byť,
čo čaká za hviezdami!
V to slnko žiarivé
noc mlatom udrie predsa.
Ach! V iskrách záplave
tak najjasnejšou skvieť sa!
Čas letí víchricou.
Sa každá hviezda hniezdi.
Ach! Nebyť zornicou,
čo opúšťajú hviezdy!
[
63
]
Vzdych slečny Viery
— Bratislava 9. VI. 1930. Podľa rukopisu
               básne nazvanom Bez družiek, ktorý je v zošite RJJ č. 7, mala báseň podstatne iné
               znenie ako ho poznáme z knižného vydania. Báseň v rukopise znie takto:
Bez družiek ťažko žiť.
Je dráma, keď sme sami.
Chceš večernicou byť,
čo čaká za hviezdami!
Na slnko žeravé
noc mlatom udre predsa.
A v iskrách záplave
tej jasná budeš skvieť sa!
Čas letí víchricou.
Tak rýchlo sa zas brieždi.
Ty budeš zornicou,
čo opúšťajú hviezdy!

--- KAPITOLA 37 ---

Neznámej do pamätníka
[
64
]
Na špinavom múre steny
otáznik je vylepený.
Zvedavosťou plní iba,
ale odpoveď, tá chýba.
Taký plagát s otáznikom
je neznáma s pamätníkom.
Ako takto dávať rady,
metať zrnká naučení,
ako sa ten život sladí,
čo s ním, keď je presladený?…
Ale dajte! Ktože zvykol
žiť podľa rád pamätníkov!
[
64
]
Neznámej do pamätníka
— rukopis básne sa nám nepodarilo
               zistiť.

--- KAPITOLA 38 ---

Hrozno a otrok
[
65
]
Tlač hrozno, tlač!
Nech bude vína
bujného viac,
čo hlavy stína!
Otroka tlč!
Kým zrak mu blysne,
zovrie mu žlč
a krk ti stisne!
[
65
]
Hrozno a otrok
— Autor v rukopisnej zbierke RJJ č. 8, v
               ktorej je rukopis tejto básne, neuviedol dátum vzniku básne. Od knižného znenia sa
               rukopis odchyľuje v posledných troch veršoch:
Nech krv mu tryskne
kým zvre mu žlč
a krk ti stisne!

--- KAPITOLA 39 ---

Toast
(Juhoslovanským Slovákom)
[
66
]
[
67
]
Už rôzne víno krvou koluje:
Nám v žilách víno zelenkavé, kyslé,
čo uspáva a nerozčuľuje
sŕdc našich city, umov našich mysle.
Vám v žilách víno rudé, žeravé,
jak keď sa chytá slnko letné,
rozpáli dušu, hlavu rozžhavie
a krátkou ranou dlhé reči pretne.
Nech o pohár sa pohár uderí,
zmiešajme vína, zrazme v jeden stoly!
A pime, aby vašej materi
sme v ohni spoločnými synmi boli!
[
66
]
Toast
— Bratislava 10. VIII. 1931. Rukopis básne je v zošite
               RJJ č. 8 pod názvom Prípitok a znie takto:
Už rôzne víno krvou koluje:
jednému víno zelenkavé, kyslé,
čo uspáva a nerozpaľuje,
ni krv, ni srdce, hlavu, rozum, mysle.
Druhému víno rudé, žeravé,
jak slnko keď sa chytá zemi v mlhe,
rozpáli dušu, hlavu rozžhavie
a krátkou ranou pretne reči dlhé.
Nech o pohár sa pohár uderí,
smiešajme vína, srazme v jeden, stoly!
A pime; aby jednej materi
sme vždycky spoločnými synmi boli!
[
67
]
Toast
(z angl.) — prípitok

--- KAPITOLA 40 ---

„Blúznivci“
[
68
]
Už musel spŕchnuť tichý, letný dážď,
by zavrel rany zeme, zdvihol vňate,
by tenké steblá k nebu mohli rásť
a čierna prsť sa zajagala v zlate.
A musel poet prísť z tých strašných chvíľ,
keď spaľovali pôdu ohne kruté,
čo vypapral a slzou oživil
semená umreté a zabudnuté.
Tak ten, kto umrel, z hrobu vyrastá,
hovorí, kto sa dávno mŕtvym vidí…
Tak živia mŕtvi — živých mŕtvych stá,
práchniví „Blúznivci“ a Messeršmidi.
[
69
]
[
68
]
Blúznivci
— 18. V. 1934. Rukopis básne je v zošite RJJ č. 12.
               Oproti knižnému zneniu sú v rukopise tieto odchýlky:
verš 2:
by zavrel rany, zdvihol suché vňate
verš 4:
a čierna zem sa zajagala v zlate
verše 9 — 10:
Tak ten, kto odžil, z hrobu vyrastá,
ten vraví, kto sa dávno mŕtvym vidí…
[
69
]
… „Blúznivci“ a Messeršmidi
— Blúznivci, dramatické dielo Jozefa Gregora-Tajovského, ktorého hrdinom je notár Messeršmid z Donoval.

--- KAPITOLA 41 ---

Osuheľ
[
70
]
S ostrou britvou sem sa ženie
krutý holič — vietor z holí.
Belavou hmlou namydlené
žlté brady lesov holí.
Do ich čiernej, mokrej tvári
uteráčkom snežným duje,
preveseným na končiari.
Inovaťou zapudruje.
K ránu vyroja sa v polia
všetky stromy v osuheli,
akoby šli do kostola
premonštráti, mnísi bieli.
[
70
]
Osuheľ
— Bratislava 30. X. 1931. Rukopis básne je v zošite
               RJJ č. 8, s názvom V osuheli. Tento názov má tiež strojom prepísaná báseň s podpisom
               J. Jesenský.

--- KAPITOLA 42 ---

V zime
[
71
]
Zas je spolu starý pár:
pyšná, chladná, biela zima
s pánom vetrom severa
a šesť hnusných deciek s nima:
dážď, pľušť, hmla, sneh, ľad a mráz.
Krátky bol ich rozsobáš.
Na návštevu idú k nám
zlostný pán a chladná pani.
Dlhá bude vizita.
Hostia nudní, nevítaní,
detí chasa nezbedná:
radosť číra dovedna.
K obydliu si zaberá
pán ten strašný, bezočivý,
letohrádkov našich rad:
lúky, polia, háje, nivy,
stuhy riav a rieky pás,
šaty chcel by zdriapať z nás.
Miesto dolín zelených
v brlohy sa schovávame,
miesto vŕškov — skrýša stien,
miesto neba — okno máme,
miesto slnca — starú pec,
miesto polí — koberec.
Hej, veď príde Don Juan:
slniečko, tá duša zlatá,
pozrie zime do očí,
vezme ju zas do objatia,
a tá, aká verná je,
v láske k nemu roztaje.
Nafúkaný severák
nad neverou svojej ženy
vykoná si rozsobáš,
ufujazdí nasrdený
so zakliatím posledným
a tie hnusné deti s ním.
[
71
]
V zime
— Rukopis básne sme nenašli. Pod signatúrou RJJ č. 208
               existuje iba strojom prepísaná báseň s podpisom J. Jesenský. V zrovnaní s knižným
               znením a strojopisom sú tieto odchýlky:
verš 4:
a šesť milých deciek s nima:
verš 21:
miesto vŕškov — štvoro stien,

--- KAPITOLA 43 ---

Nový rok
[
72
]
Povedať prípitok?
Nech cvendžia poháriky?
Že zošil okamžiky
čas na dni, týždne, rok?
Podvodný krajčír — čas!
Pripiť ti v dobrej vôli?
Veď sme tým väčšmi holí,
čím viacej zošívaš.
Čím viac ráz príde jar,
tým menej kvetov v tvári,
čim viac liet, menej žiari
a hreje očú pár.
Čím viacej jesení,
tým v plodoch menšie šťastie,
čím číslo tvoje rastie,
tým sme viac zhrbení.
Čím viac zím presviští,
tým menej striasa nami
mráz mladých nadchýnaní
pri úzkom ohništi.
Tie roky, týždne, dni
ohybnou rukou kmína
nám berieš z magazína
a zdobíš švíkami.
Tým viacej iba dier,
čím viacej šiješ.
Zato
ja dvíham svoje hriato:
Rok Nový!
Čert ťa ber!
[
72
]
Nový rok
— Bratislava 31. XII. 1931. Rukopis básne je v
               zošite RJJ č. 8 a má názov 1932. V zrovnaní s knižným znením má tieto odchýlky:
verš 1:
Tak tedy prípitok?
verše 7 — 8:
Veď čím viacej zošívaš,
tým sme my väčšmi holí.
Okrem toho v rukopise je zmenené poradie slôh. Ak v knižnom znení číslujeme
               jednotlivé slohy číslami l — 7, v rukopise je toto poradie takéto: 1, 6, 2, 7, 3, 4,
               5.

--- KAPITOLA 44 ---

Slnečné víno
[
73
]
Obloha sa smiala belasá.
Slnečného vína zlatá žiara
z nebeského suda liala sa
do doliny ako do pohára.
Díval som sa.
Rajská zábava!
Všetko pilo dúškom.
Zdalo sa mi:
Pšenica už zrudla rapavá,
ovos počal hrkať hrkálkami,
jačmeň dlhé fúzy vykrúcal,
teplý vietor fúkol spoza brala,
štíhlu raž si do objemu vzal
a ona s ním tango tancovala.
„Poď, poď, poď!“ to znelo u medze.
Okolo sa točil chodník biely.
Modreli od pitia nevädze.
Vzplamenené maky sčerveneli.
Králiky a panny siedmich krás
vyložili svoje tanieriky.
Priťukli si v tento hodokvas
pod jedličím zvoncov štamperlíky.
So šedivými vlasmi kol hlavy,
ľahkomyseľne a bez zármutku,
rozdávali lásku púpavy,
zaľúbené v každú čiernu hrudku.
Breh si dal z nich kytku za klobúk,
ku nej vrbín zeleného lístia,
strhol v náruč svojich krivých rúk
rieku, vyleštenú do striebrista.
Vlny sa sťa dievky húpali.
K čapu vábil škovrán lastovičky.
Skočky tlieskajúc sa dívali,
zo stoličiek skáčuc na stoličky.
Húdli diskant mušky opilé.
Pijúc nápoj ohnivý a tuhý,
mihotali pestré motýle
ako kúsky rozdriapanej dúhy.
Drobčilo tu v tanci milión nôh.
Nápev milý, jednaký a starý
na malinkých svojich verklíkoch
vrzúkali svrčky-verklikári.
Melódiu včely bzučiace
sprevádzali svojou kontrou tichou,
pokúšali ostré bodľačie,
nazízajúc kvetom do kalichov.
Pavúk hojdal sa a váhave
k materinej dúške púšťal slinu.
I ten vtáčik, čo šiel, v diaľave
na komín si pripäl forgo dymu.
Pil som i ja.
Nápoj plamenný
pod liesku ma v tôňu hodil stranou.
Aj tu lopúch dobre kŕmený
nezábudky tľapkal tučnou dlaňou.
Ony ako slečny pochabé
modrými sa smiali očičkami.
Hory v tmavosvetlom hodvábe
ticho hľadeli sťa gardedámy…
Bavilo sa celé okolie.
I sám krčmár do večera plesal.
Čľapol vína ešte na hole,
rudý v tvári na ich prsia klesal.
[
73
]
Slnečné víno
— Bratislava 23. XI. 1931. Z rukopisu poznáme
               dve znenia tejto básne. Obidve sú v zošite RJJ č. 8. Prvé sa až na niektoré odchýlky
               —
verš 27:
Breh si kvetiny dal za klobúk,
verš 33:
skočky bez rozumu tlieskaly,
verš 36:
Do nôh udrel žabám nápoj taký,
posledný verš:
docenganý s rudou tvárou plesal
— sa zhoduje s rukopisom. Druhé znenie je v rukopise prečiarknuté. Ide vlastne o
               variant, alebo prvopôvodné znenie tejto básne, na okraj ktorej Jesenský sám napísal
               „Prepracované“:
Slnce lialo svoje víno zlaté
do doliny v zelenkavú čaš
kvapkalo na klásky na fúzaté
dúškom pila rozkvitnutá raž.
Poď, poď, poď! to zvalo u medze
Prstov milióny k nebu čnely
ako oči kvitly nevädze
ako pery maky červenely.
Vietor na brale sa nezdržal
pálila ho pod pätami skala.
Do objema panenku si vzal
a raz so šuhajom tancovala.
Vlny sa sťa dievky húpaly
pohlcujúc fracky lastovičiek
na stoličky skáčuc zo stoličiek
(ustavične skáčuc so stoličiek).
Krížily sa mušky opilé
do nôh udrel žabám nápoj tuhý.
Mihotaly pestré motýle
ako kúsky rozdriapanej dúhy.
Drobčilo tu v tanci milión nôh
nápev milý, jednaký a starý
na malinkých svojich verklíkoch
vrzúkaly svrčky-verklikári.
Včely hudúc piesne bzučiace
nazýzali kvetom do kalichov
Rozplamenilo sa bodľačie
vymenilo pozdrav s tvárou tichou.
Chtivý Pavúk na papršleku
svojej nitky kolembal sa v stínu
I ten vláček čo šiel v diaľku
na komín si pripäl forgo dymu.
Pil som i ja. Nápoj plamenný
Nezábudky, družky belasé
lopúchy si ovievaly v stráni
Hory v tmavomodrom atlase
ticho hľadely sťa gardedámy…