--- KAPITOLA 1 ---

Stoná a kvíli
Jak potok, keď mu kvetín vonná
druž bežinami povädla
a už len holých stebiel clona
nad striebrom chvie sa zrkadla:
tak srdce moje stoná.
Jak ružoker, keď roztomilý
skvost s neho kruto strhaly
neprajné ruky v ľahkej chvíli
a v druhej už i zmrhaly:
tak duša moja kvíli.
A prečo stoná, prečo kvíli
jak potok tam, tu ružoker?
Nádeje hlávky ovesily,
a sotva skvitnú podvečer…
Nuž preto stoná, preto kvíli.

--- KAPITOLA 2 ---

Ó, zapáľ svetlo!
Leda svitlo, už sa tmí;
tieňa údol, kde sme my.
Oblúk, ktorý denne z výše
slnko vetchým brkom píše,
bárs nerád sa prisahám,
ale stojí, ten, hľa, tam
neobopne koterec:
jak by nič
presadí ho zurvalec!
Ó, zapáľ svetlo, družka drahá,
keď slnko opustilo nás.
Nie, zhovej ešte: chvíľky blaha
sa rodia práve v taký čas.
Mrk pôdou je, a kyprou pôdou,
kde zbožie letkom odrastie
v klas zlatý, korisť skvostných hodov —
[
1
]
Toť, už stojíme nad úrodou,
skladáme šťastie na šťastie.
Čím diaľ, tým sa viacej tmí;
čierna hviezda, kde sme my.
Hnevnej noci máchne metla:
a už iskry nemá svetla
tá úbohá naša zem!
Brúsiť teda nepôjdem;
chumeľ v celom obzore,
ozaj jak
v pomätencov komore.
Ó, zapáľ svetlo, družka drahá,
keď slnko zanechalo nás.
Nie, počkaj ešte: chvíľky blaha
si liecu práve v taký čas.
Mrk hájom je, a vľúdnym hájom,
zavretým zrady potázke;
najedno: stredkom a či krajom —
vždy verným stráži obličajom,
sám šepcúc pritom o láske.
Už sa cele sotmilo.
Správca svinul vetrilo,
biele plachty zeme-lode;
ona stojí, ale v brode
zakotvila, tak sa zdá,
kolembá sa neistá;
kam zapadá, čierny taj —
vír a smrť —
Panebože, uchovaj! —
Ó, zapáľ svetlo, družka drahá,
keď slnko zatratilo nás.
Nie, potrp ešte: chvíľky blaha
sa družia práve v taký čas.
Mrk riekou je, a vzácnou riekou,
keď rozvodní sa, plno zŕn,
zŕn skvúcich nechá, kde prúd tiekol;
nech všetko tvojou pod opekou,
aj, lože perál — nože shrň!
Víchor perie do štítu.
My hovieme pocitu:
rozpomienky z prvej mladi
roja sa nám, až sme radi — —
Koľko ozaj lístkov včuľ
vietor s našej lipy sdul?
[
2
]
Škoda počítania prác —
našich chvíľ,
blaha chvíliek vždy je viac!
Ó, zapáľ svetlo, družka drahá,
už zapáľ, zapáľ svetlo mi,
Mňa iná zasa zovie dráha;
no neboj — do tej pohromy
tamvonku nepovedie ona,
nie, blízka to i diaľna púť:
stráň duše mojej Helikona —
[
3
]
Počuješ, ako túžba stoná? —
Nakrátce, krátce s Bohom buď!
[
1
]
Mrk pôdou je, a kyprou pôdou, / kde zbožie letkom odrastie / v klas zlatý, korisť skvostných hodov
— doba zmrákania napomáhala predstavivosť a vyvoláva v človeku bohatosť myšlienok a citov.
[
2
]
Koľko ozaj lístkov včuľ / vietor s našej lipy sdul?
— koľko rokov z nášho života zničily starosti a strádania?
[
3
]
Helikon
— pohorie v Grécku, pod ktorým stál posvätný háj so vzácnymi umeleckými dielami.
Stráň duše mojej Helikona
— krajina mojej duše, podobná Helikonu — básnický zážitok.

--- KAPITOLA 3 ---

Opŕcha lístie lipy
Opŕcha lístie lipy, spadá dolu.
Počúvam šelest, trniem žiaľom až:
len pred nedávnom aká krásy spräž,
list i kvet tesne, chlad i vôňa spolu;
v to hudba vánkov, zápas spevokolu,
ples poslucháčstva; plná medu čaš
a z perál, skvostov diadému kráž
odmenou — dnes? mlk desu, osrk bôľu.
Dnes tyran víchor jedná na javišti,
jak Nero
[
4
]
kedys’, pokým horel Rím
kol žlto-rudo: jeho plam sa blyští
mu v zraku dravčom; vztekle skučí rým,
v sluch obecenstva škrekom smrti piští,
až všetko preč — sám strmie v spáleništi.
*
Opŕcha lístie lipy k podlej zemi.
Ó lipa, svätý strome Slávie:
kým nová mlaď sa z vetvíc vyvije,
jak zostaneš mi potiaľ šutý, nemý!
Rajského rúcha úber, zlatolemy
a partíc riasu, stužky z ľalie
toť strhal vrah, hoc po hviezd rafije
si vzniesla prosbu ruky: Pomôžte mi!
Niet milosti kol v živloch surových,
ich srdce kameň, nepoznajú bázne,
i bažia, chvácu maniach po cudzích;
a ty sám trpíš, nie že by si rázne
im vetil: siahol všetky po konáre
a nimi mrskol lupičom do tváre…
*
Za lístím vetvy… Ešte málo, Bože,
čo skleslo ich od vekov výslunia?
Veď ctili ťa preds’ v moci Perúna,
[
5
]
a predsa padli; západ mohýl lože —
A na juhu ďas čo zas tropí, čože? —
Severná nad ním svitla koruna;
no padá… Vrah sa odel do rúna,
a čo on nemôž’, vlastný nesvár zmôže.
[
6
]
Žlč vzkypí, hnevom zapálim sa celý —
aj, rabstva vtač, jak skoro zhavraneli:
keď sloboda, nech voľná korisť, zisk!
Zavrhli všetko, i vďak v pekla ruchu:
do srdca spásy zatínajú pysk —
Hľa, Kolláre, vztek proti tvojmu duchu!
[
7
]
[
4
]
Nero
— rímsky cisár v r. 54 — 68 po Kr., známy svojou ukrutnosťou voči kresťanom. Dal zapáliť Rím, aby sa mohol kochať pohľadom na horiace mesto a básnicky sa inšpirovať.
[
5
]
Perún
— najvyšší boh starých Slovanov
[
6
]
Narážka na udalosti na Balkáne v sedemdesiatych a osemdesiatych rokoch predchádzajúceho storočia. Slovanské národy na Balkáne usilovaly sa totiž v tom čase vymaniť zpod područia Rakúsko-Uhorska a Turecka a vytvoriť silný slovanský štát. Zprvu podporuje tieto snahy aj Rusko, pravda, tiež zo svojich prestížnych záujmov na Balkáne. Avšak zásluhou politikárenia maďarskej šľachty Rusko sa r. 1886 nečakane odkláňa od svojej dovtedajšej politiky a dohodne sa s Rakúsko-Uhorskom na spoločnom programe „v riešení“ balkánskych otázok. Básnika bolí takýto vývin udalostí, bolí ho aj to, že bojujú medzi sebou slovanské štáty Bulharsko a Srbsko (Bulharsko porazilo Srbov r. 1885), z čoho má osoh len nenávidené Rakúsko-Uhorsko.
[
7
]
Je známe, že Kollár bol jedným z najväčších propagátorov slovanskej vzájomnosti.

--- KAPITOLA 4 ---

Prízraky
Ženú nebom oblaky,
ženú ako cintorínom
v rúchu sinom prízraky.
Jeden žúžoľ havrana,
tmavý havran šibe zdola;
pod ním roľa zoraná,
i tá žúžoľ havrana.
Druhý holub ľakavý,
sivý holub liece kolom;
pod ním poľom dúbravy,
sotva sa viac zotaví.
Tretí samý žhavý brk,
rudý kokos s pánta zory —
pod ním hory polomrk,
horou švist a puta štrk.
Štvrtý ako biely deň,
čistobiely ako labuť;
leto zabuď, bol to sen —
hoľou sniežok, skvelý srieň.
Letia, letia — tietam preč,
len posledný poostáva;
sivá hlava — dumná péč,
stíchne srdce, slabne reč.
Uletely okreme
toho s bielym perím, toho —
Nekráč mnoho, pôjdeme
pod biely rov do zeme.
Žiaden nezostane tu,
nie ver’, vtáku ľadovnady,
nezavadí preletu,
ani nedá odvetu…
Ženú nebom oblaky,
ženú ako cintorínom
v rúchu sinom prízraky.

--- KAPITOLA 5 ---

Pieseň pravá
Hej, pieseň pravá vždy bola tak skromná —
i nečudo, že razom zamĺkne,
jak vrava pýchy vreskla predaromná.
Hej, pieseň pravá vždy bola tak plachá —
i nečudo, že rýchlo odletí,
jak šuchla noha, ktorá zradu pácha.
Hej, pieseň pravá vždy bola tak prostá —
i nečudo, nie kojom umstvenným,
lež na prírody voľných prsiach vzrostá.
Hej, pieseň pravá vždy bola tak citná —
i nečudo, zdroj žblnká v úslní,
a nie, kde zápač rmutná nepriesvitná.
Hej, pieseň pravá vždy bola tak jará —
i nečudo, nie steblom jeseni,
lež kvietkom ona rozkošného jara.
Hej, pieseň pravá vždy bola tak milá;
len ozve sa kdes’ v tichej úboči:
i vzbĺknete, ste oheň, jasot, sila!

--- KAPITOLA 6 ---

Baba-zima
Už s temena hôr kuká baba-zima
cez smrečnej chvoje škáry mlžným okom.
Na hlave čepúch z inovate zdobou,
v živôtku z osuhle — tak šupla k práci
za krosná, na nichž osnovou sú chmáry
a utkom sever; tká, tká zemi rubáš.
Len zkade sú tie mnoho pásem chmáry
a ligo severa, z nichž tam, hľa, rubáš
tká matke-zemi stará baba-zima;
kto spriadol ich a vlákno rovnal okom
i slzou zmáčal, a by smrti zdobou —
kto zahral cievam umne k jemnej práci?
Pár semä roľou vzduchu v spešnej práci
kýs’ roľník rozsial; skvitly hmly, a chmáry
už vinú sa kol kužľov priadkam… Rubáš
toť tak sa počal. Sama baba-zima
len za krosna čo sadla; sliedi okom,
by pramien mítor vznikal ľalíj zdobou.
Na prejme bidiel slnko svitká zdobou,
jak kahan v izbe, kde smrť mešká v práci.
Cez nitelnice, brdom tečú chmáry
vôd šustom, jak sa návoj zvrtol. Rubáš
tak, hľa, sa chystá. Chýrnou baba-zima
je tkáčkou; hmýri rukou, bedlí okom.
Čln posotila — zmizol; avšak okom
hneď dostihla ho: zblýskal striebra zdobou,
niť mihotnú čo rybku nesúc v práci:
severa slučky, aby spútal chmáry
na látku belostnú, z nejž skoro rubáš
pristrihne matke-zemi baba-zima.
Tká — jak lub, jak srieň — plátno baba-zima;
keď slnko zhaslo, mesiac mrivým okom
jej sviece k dielu, hviezdy prchnú zdobou.
Čuj, vrzot spúšťadla, čuj, podnož v práci
a podvoja vrt, kolo nehož chmáry
už stkaté valia sa, z nichž bude rubáš.
Tká baba-zima, a vše mihne okom
dol’ — k nám; ach, zdobou — možno — v sudíc práci
nám spletá chmáry, hotoví nám rubáš.

--- KAPITOLA 7 ---

Hoc slabý nástroj mám
Hoc slabý nástroj — mám preds’ na ňom struny,
čo ocítia hneď každé dotknutie,
priam zachvejú sa: a hlas vzniká, zuní,
a ako vták, keď vetrík v lístí zbuní,
už pieseň dvíha spevné perute.
Sú citedlné, veľmi citedlné —
jak mluno, letí nimi dojmu prúd;
a pokoja niet prúdu toho vlne,
kým nevyvábi v obraznosti člne
myšlienku, v ktorej ľzä jej zaniknúť.
Sú citedlné struny totie; dôtky
i najmenšie ich zvedú v živú hru:
nech si je vánok jak sen taký krotký,
— tým viac, až víchry začnú s dušou pôtky! —
už otras nimi, srdce srká krú.
I dosť ver’ pošlo z nich už zvukov — všaká
sa vyronila pieseň, všaký tón;
a čo ich predsa ešte v odlet čaká!
Lež načo? — Znikiaľ ozvien milá vďaka,
len znejú, lkajú ako v púšti zvon.
No rozumiem ja tomu tichu, mlku,
mne strnutie to dobre vedomé;
môj pútnik hnul sa v ponadšenia blku —
lež sotva kročil, už stál voči vlku —
nadarmo peje vtáčik na strome.
Až šelmy totie stihne súdu kára,
hrom, čo i temnej trafí do sluje;
zem otrasie sa strunou vánkom z jara
a skydnú lživí bozi znad oltára —:
i mne môj pútnik sluchu venuje.
Pokročí voľne ďalej, ďalej k cieľu,
a až sa znavil, zájde v hája chlad;
môj spev a vetev sletia k jeho čelu,
a kým mu tíšiť budú hlavu vrelú,
o mojej piesni bude rozjímať.
Snáď shodneme sa oba v jednom cite,
snáď myšlienka mu moja zlahodí;
a jestli sny ho zajmú zanovité,
snáď spamätá ho môj spev na úsvite:
vstaň, to bol sen — si synom slobody!

--- KAPITOLA 8 ---

26. novembra 1886
Desať rokov, desať rokov!
Skoro prešly, zutekaly,
uplynuly, preletely —
skoro, skoro, veľmi skoro!
Prešly: ako bystronohý
pútnik s vŕšku do doliny
strminou a príkrym spádom,
zpola vlastnou tiažou hnaný,
ako kameň z vyše k zemi;
viac než zpola, ale túžbou,
túžbou v srdci zachytený,
túžbou, ktorá tiahne väčšmi
nežli všetky sveta sily,
vesla, vzpruhy, kolá, rušne
napred, napred a vždy napred!
ktorá sama už v myšlienke
na myšlienky krielkach hybkých
z lúčov hviezd a pavučinky, —
vo sne ako páper ľahkom,
keď ho ženie povíchrica, —
v zdaní ako plácha vzniklom
a zaniklom na zrkadle, —
v trblietavej  obraznosti
okom duše dávno, dávno
celý priestor preletela,
celý priestor, ktorý nohy,
títo olovení vtáci,
ešte len presiažiť majú.
Durí teda a poháňa,
durí, súri, náhli nohám
bez prestania, bez oddychu.
— Hej, či vidíš, môj pútniče?
akože bys’ aj nevidel,
svetlo predsa každý zbadá:
jak tam čos’ vo vzduchu blýska,
trbliece sa ani hviezda!?
To, hľa, zlatý je kríž veže,
ktorá stráži nad rodiskom —
nono, popchni, pošib, pospeš!
A to, čo sa černie bližšie,
či ho vidíš? no sa rozhľaď!
predsa tieň je všehdy značný —
to je zasa, inu, cmiter
do temných líp zahalený;
i on stráži, i on strežie —
kto zná, koho, kto zná, nad kým?
nono, popchni, pošib, pospeš!
Takto durí a poháňa
nedočkavá túžba v duši.
Chudák, unavený pútnik,
bárs už leda zdýmal veru,
ešte raz napružil nohy,
napružil i napäl svaly
ešte raz — no naposledy:
lebo tu už domov drahý,
tu dedinka, tu ulička,
závoz — tým skäroval k vrátkam,
pred týmito dumá s chvíľu
s rozochvelým srdca tlkom,
až otvoril — prah prekročil
(i tá kľučka zazvonila
snáď radosťou mu v ústrety,
alebo zármutku zvesťou —
kľučka z dreva, z javoriny),
kročil v chyžku, v hniezdko dávne;
i objíma — je objatý —
A ako on v lone svojich,
tak v ňom túžba spočinula.
Pamätám sa veľmi živo:
jak som tiež tak putovával
malý žiačik, drobný žiačik,
ale s túžbou obra v srdci,
pobyť môcť zas v krúžku milých;
spechal, jechal bez predlenia
na tátoškoch svojich vlastných
cez vrchy a cez doliny
vedľa štítov snežnej Tatry,
dýchajúcej nebárs vľúdne,
cez záveje, snehov hroby,
popod chvoje smrečín, z ktorých
zmrzlý ľad sa v tvár mi sypal
a kukaly oči vlčie,
zas vrždiacim tuhým srieňom
tuto bežkom, inde klzkom,
zrak upretý ustavične
na ďaleký vrchol Choča:
až sa mi tak jaksi zdalo,
že nekráčam, že nestúpam
mladec po tej starej zemi,
ale letím, vzduchom teniem,
presakujem, preciedzam sa
riedkym fátľom osuhliny,
a to zrovna v Choča chobot;
na neviditeľnej šnúre
sám Choč že ma k sebe tiahne,
tiahne, chyce jak obláček,
ktorý z jeho pošiel lona
včera-dneska na svitaní.
Chlapec túžbou obra jatý,
hľa, tak skoro, rýchlo, včasne
dobehol som zavše domov
na tátoškoch svojich vlastných.
Práve sviece zažihali
ku cti tebe, ty večeru
svätý, večeru Dohviezdny,
keď v tichú som kročil izbu
zadychčaný, strmácaný.
Čo tam svetiel svitlo naraz,
z očí milých koľko svetiel!
I ty, ktorej toto píšem
(jak ho zaslať v kraje nebies? —),
i ty radosťou si vzplála
vtedy ešte ako ruža
plná rosy a života,
vzplála, plála si radosťou;
kým matička naša dobrá
(nebolo ver’ nikdy lepšej,
ani nieto, ni nebude!)
zabrala mi skrahlé rúčky
v teplé svoje — nie dosť vlastnou
dušou mi ich zahrievala,
v očiach slzy blaženosti.
Spočinul som v lone svojich,
ako jarček našich strání
v hybkom loži Oravienky.
A keď vyhasili svetlo,
sen sletel na moje víčka,
ligotný sen ako dúha,
jagotný sen ako motýľ:
hoj, ružovom na vankúši
o tebe ja vtedy sníval,
sníval dlho, veľkolepe
o tom tvojom celom nebi,
plnom hviezd, anjelských tvárí,
plnom jasu, spevu plnom,
svätý večeru Dohviezdny! —
Desať rokov, desať rokov!
Skoro prešly, zutekaly,
uplynuly, preletely —
skoro, skoro, veľmi skoro!
Zutekaly: ako jeleň
z hniezda svojho vyplašený,
zachvátený do pohonu,
nasršených skrz ďavkáčov
krížom-krážom hnaný, štvaný;
ktorý ale predsa chvíľky
nepomešká, ale beží,
trieli ani jasná strela,
a to tým viac, lebo rudú
paľbu zazrel nazad seba,
[
8
]
očul buchot, očul hrmot
i ovoňal zápach smrti.
Trieli, ženie, kľučky hádže,
kríži skoky — ale čože?
Dravá háveď len vždy za ním,
plazí jazyk, zuby cerí,
vzteklú z pysku kydá penu,
štekať, honiť neustáva.
Skočil by do húšti lesa,
skočil by, však čo mu z toho?
zaplietol by pyšné rohy —
a na vrchol stromov nemôž’.
I pustil sa hor’ úplazom,
odtiaľ strmou rozsadlinou;
zpod nôh štrk sa šurdí dolu
a kamene kotúľajú.
To spomohlo, spasilo ho
v najkrajnejšej žitia núdzi;
streľbou svojich nožiek hbitých,
cupkajúcich hore srázom,
ubránil sa besným fenám.
Ajhľa, zastal na skalisku,
zastal, schvely sa mu lýtka,
ovenčenú vzniesol hlavu,
až sa zleskla v slnku šija;
sem-tam šľahá palným okom,
vzduch voľnosti silno chlípe.
Stojí strmo ako vladár
onej horskej domoviny,
stojí hrdo — ale žalosť!
nebolo mu sudbou dané
kraľovať môcť ešte ďalej,
nebolo: za baštou skalnou,
pevným stĺpom jeho trónu,
už mierila naňho zrada;
i jak stál tam strmo, hrdo,
vzduch voľnosti silno chlípal:
vypálila, ponorila
čiernu zlobu prosto v hruď mu.
Zavrávoral, sklesol v priepasť,
krôpky krvi v slnku zhraly,
posledný kvet skalných výšin —
zhynul — Ach, jak mi ho ľúto! —
Desať rokov, desať rokov!
Skoro prešly, zutekaly,
uplynuly, preletely —
skoro, skoro, veľmi skoro!
Uplynuly: ako potok
v tichom plese našich vrchov
narodený, odkojený
vernou chmárkou, a keď zdužel,
poodrástol na šarvanca,
ta poslatý šírym svetom,
dolu, dolu dolinami.
Zachoval si rodičovský
príkaz dobre, prihrozenie:
abyže si nezaháľal,
nemotal sa kade-tade,
nenechával tu-tam oči,
pokoj dal tu pletkám-kvietkam,
tu zas pstrúžkom-krúžkom hravým,
neustrnul niekde v kroví
vtáčky kutať, trnky zobať —
lebo! — Zachoval si príkaz:
jak raz riekol hlasné ,s Bohom‘
(a ver’ dávno odzunelo),
nezastal si, nepomeškal.
Darmo kynú kvetinky mu
rúčkou vľúdnou i hlavičkou:
uklonil sa po švihácky,
uklonil, však stúpal ďalej.
Darmo vtáčky prepletajú
na píšťalkách, že až radosť;
narazil síc’ — ako by nie?
,Ta ma, Bože —‘ predsa pely —
narazil, však kráčal ďalej.
I jahody veraž’ darmo
usmievaly sa naň s briežka:
tloskol síce, srkla slinka,
ale predsa šibal ďalej.
Nuž a pstrúžky mohly voľne
harcovať si na úslní,
neozrel sa o žiadneho.
Vandrujúci jak tovariš,
tanistierka perličkami
vyšívaná mu u boku,
niekdy chvojka za širáčkom,
ponáhľal sa šírym svetom
čím viac skúsiť, naučiť sa.
Hurtom vbehol vše do obce;
len čo vrkol mlynárovi
na rázštubni stojacemu:
,Váš kmotor vás pozdravuje‘ —
bral sa ďalej, i bol v obci
v samom stredku tam u mosta,
práve kde pán richtár býva.
Na potoku šaty praly,
šaty praly šumné dievky;
cez most vtom zhrmotal povoz
(drabinovec, sivé voly —)
a pohonič rezko spukal:
vzozrely hor’ — poď piest dolu,
i oplecko dolu vodou.
,Ach, bodaj ťa! Akýs’ prudký —‘
skríkly dievky, ale potok
nedbal nič, ba zrýchlil vlny.
Tak dostal sa ku dedine,
ku tej, čo sa Ústím zovie.
Čo sa stalo, čo nestalo,
ťažko udať — dosť na tom, že
práve tam mu vraz zle prišlo,
onemocnel chudák potok;
vidno bolo, jak mu ťažko
kolo srdca, dychčal, stonal;
ihneď avšak sobral sily
(bolo vidno: naposledy),
siahol po hrsť pozdných kvietkov,
šepol vánku: ,Otras lístie
s trúchlych vrbín…‘ A keď všetko
mal už, čo chcel, pohromade:
ovenčil sa, vyzdobil sa;
s tým ľahol na máry rieky,
uplýva do hrobu mora —
zhynul — Ach, jak mi ho ľúto!
Desať rokov, desať rokov!
Skoro prešly, zutekaly,
uplynuly, preletely —
skoro, skoro, veľmi skoro!
Preletely: ako orol,
ktorý práve z hniezda švihol,
uvitého z ruslín mračien
kdes’ na štíte nebotyčnom;
švihol a už stúpa k výši,
pohybujúc mocným krídlom,
do výšavy, prosto, priamo,
jak meteor zpiatky v nebo;
až keď sa už hodne vzniesol,
hodne vzniesol v jasný blankyt,
zatočí vraz veľké kolo,
i točí sa a sa krúti
čoraz väčším, širším kolom,
až v tom šírom kolotaní,
siahajúcom k nebosklonu,
zatratil sa obzorom —
zhynul — Práve zašlo slnko,
zlatý orol všehomíra;
iba brká ešte vidieť
jeho krídel, brká — zore,
i tie blednú, unikajú —
zhasly — Ach, jak mi ho ľúto!
Desať rokov, desať rokov!
Skoro prešly, zutekaly,
uplynuly, preletely,
skoro, skoro, veľmi skoro:
čo spočívaš v chladnom hrobe.
Jak by dneska iba bolo,
pamätám sa, tak, hľa, dobre:
Deň nedeľný len že svitol,
chystalas’ sa do kostola;
a práve že zazvonili,
už si išla, sestra drahá,
nie na nohách odbolených,
nie na rukách tohto sveta,
ale zrovna na perutiach,
a ani nie do zemského,
ale do onoho chrámu,
čo sám Pánboh postavil si…
Keď na zemi odzvonili:
tys’ už dávno v chráme bola,
čo sám Pánboh postavil si;
a po tebe tu na zemi
už len stopa, slabá tôňa…
Pamätám sa — ó, tá pamäť
nikdy zo mňa nevyhasne! —
ako si sa vyberala,
jak ti bolo náhlo, náhlo,
súrne náhlo, veľmi súrne
z týchto dolín, dolín žiaľu
odísť k výšam šťastia, blaha.
Ja ťa prosil i prosili
tvoji: Zostaň ešte, zostaň;
ty si riekla: Nezostanem,
nezostanem, pusťte, idem…
Ani na to nezabudnem,
keď žhavýma bôľom rtoma
pošeplas’ mi: Neraň srdce,
neporaň si srdce pre mňa;
bo mne bude, jak nebolo,
bude dobre, veľmi dobre,
veľmi dobre v kútku v zemi,
a dá-li Boh, v kútku v nebi:
a ty prídeš často, často
(šak ver’ prídeš, brate ľúby?)
k môjmu hrobu, k môjmu rovu,
a keď vidíš na ňom trávku
zelenať sa, ba i skvitať:
utešíš sa, bo to znakom,
že mi dobre, veľmi dobre…
Neraň srdce! — No nemožno,
zranila ho veľká bolesť.
Desať rokov vlnot časov
preháňa sa jak prúd rieky,
preháňa cez totú ranu,
umýva ju, vymýva ju:
predsa ešte nescelela,
pozri, červený tam pásik…
Desať rokov — ako skoro!
Tu u tvojho hrobu stojím;
desať rokov, ako ti ho
vykopali, zbudovali.
Ach, kebych tak nejak kukol
do izbičky tvojho domku:
snáď bych ťa nenašiel ani,
abo našiel hrsť popola,
nie viac srdce tvoje zlaté.
Vietor povstal a cmiterom
snehový prach sem-ta mece,
či prach to sŕdc, popol z krbu,
kde milota srdiec stlela?
Čo je cmiter? Je ohniskom,
kde však popol len bez iskier;
jasné iskry uletely,
vyletely hore, hore —
Ach, či uzriem kedy tvoju…?
[
8
]
paľbu zazrel nazad seba
— paľbu zazrel za sebou. Tento nový, neobvyklý syntaktický zvrat si Hviezdoslav vytvára z rytmických príčin podľa zvratu
vopred seba
.

--- KAPITOLA 9 ---

Čierny rok
Umrela matička,
umrela;
jej biela dušička
sťa paprsk zlatý
zpät v nebo vzatý
letela…
Tieň nočný snul sa dol’,
na útok;
v to víchor zahúdol…
Svet skryly mraky,
nás zastrel však i
zármutok.
Z tmy hlbín vzozreli
preds’ sme hor’:
tam hviezd jas veselý;
čo nám, ach, strata,
im výhra zlatá —
šťastný sbor!
Keď umrie muž, hneď rozletia sa zprávy
na krídlach čiernych v blízky, diaľny svet;
kviľ hrany zalká, stíchne všeteč vravy
a v smútok oblečú sa kraje hneď.
Ku katafalku začne putovanie,
sviec zahrá plápol v slzný veletok,
dážď kvetov prší čierne na postlanie,
a všetko zavrie vzletný nekrolog. —
Keď umrie žena: sotva dol sa dozvie,
tak úzky obňal jej záujem;
len príbuzných plač čo sa krušno ozve,
ináče hrnie na ňu sirá zem.
A predsa bola ona žertva samá,
jak pelikán sa v obeť dávala
a ako anjel večne s peruťama
rozšírenýma strážou stávala.
Nefintila sa ako módne bábky,
po márnych nebažila ozdobách:
bo znala, v čom skvost ženy, cenné hábky —
že nad zamat je krajší duše nach
spanilej, nad zlato cit mysle skromný
a nad šperky je neha, pokora;
ostatné je mam, prídan predaromný,
nie krása, ako pávy krákoria.
Neznala pýchy, milosť plála z líca
jej perlou vďaky, pravý dobra vznet;
nebola spurná, ani klebetnica,
jej rečiam priamym sladko rozumieť;
jak kvietok bola ľúby, bezúhonný,
kvet stydlivý, preds’ sebavedomý,
dopoly v slnku, zpolovice v tôni,
lesk rosy svätý na rtoch, v svedomí.
A bola pritom pracná, usilovná,
jak Marta v Svätom písme bedlila
o všetko, čím sa život krášli, rovná
a plno dmú sa lode vetrilá.
Nie v záhalke a mäkkom udržaní
rúk nachádzala panej úlohu;
čo neprešlo kráž hospodárky dlaní,
už rarach vzal ta k svojmu brlohu.
Jak starostila opravdu sa stále
o tých, čo sveril Boh jej pod krídla,
že úder padne zblízka ako z diale —
ach, svet je plný nehôd, osídla
tam rozstavené všaké… Ľahko padnúť
a ťažko vstať a zdvihnúť nález rán…
Pod vlastným krížom bude tajne chradnúť,
no tým jej trpieť, stonať — božechráň!
A mala ducha, národ milovala,
nie ústy, ale srdcom pravdivým;
tak neraz, zakým s ihličkami hrala,
som naslúchal jej slovám zárivým,
i spoznal túžby, ktoré kryla v duši
a k splneniu ichž slala k nebu vzdych;
hej, znala čítať, jak sa sluší,
z kníh: súžob-túžob našich národných…
No umrela: — a svet snáď neznal ani,
že bola, nečul, že jej viacej niet;
tak tichý bol jej život požehnaný,
a ako trval, bol i naposled.
A predsa ona bola žertva samá,
jak pelikán, až i sám zahynie;
jak anjel stála strážou s peruťama —
snáď bdie i dnes tak v hviezdnej otčine.
1884
I mňa stihla nehoda — i mne, duša zlatá,
ťažký úder zadala krutá lósu zloba!
Viac nie sama postrádaš: postrádame oba,
obom rovnak chybuje predmet do objatia.
Už viem tiež, čo znamená sladkej matky strata!
Viem, ach, známosť nerestná, s náukou i próba —
podnes mi cit nahorklým od nej, v slzy drobia
sa hmly dumiek, dušou zas mrak za mrakom chváta.
Zdrtila ma — tým viac, že skrsla netušená:
žiaden predznak neveštil príchod jej mi vopred,
nehádzal tieň stešenej mysle na kryštale;
ako búrka za leta vtrhla nenadále
v môj svet i otriasla mnou — v prúde potrasenia
ani som sa nestačil o nádeju oprieť.
Stál som, stál som strnule — Hodín stajné ťuky
hnaly. Zrak mi vzblčal vraz ohňom naplašených
pochýb, háral od súžby, od sĺz utajených;
v ústach blen sa rozvíjal, v hrudi trýzne puky —
Preds’ som strpel, spolykal, zdusil vlastné muky:
bych nezhoršil muky jej, myslí uverených
vnútil si kľud: — vraj príde božský lekár, ženích
onen duší, i vznesie všepomocné ruky…
Medzitým bych za svet bol neznal chvíľky prepásť:
i najslabší výraz bied tvárou, povzdych každý
rezal sa mi do srdca, by tam utkvel navždy.
Zrel som: bôľ jej ustáva — duchovnejú spánky —
cez mrk piatku ulieta v nedieľ jasné stánky —
zrel som však tiež, jak padám sám v zármutku priepasť.
Všetky detstva spomienky rozkošné a milé
s nív pamäti ďalekých razom ako včely
rozžialenej do duše mojej priletely
i začaly bzukotať kojne, ušľachtile;
svoj med tiež mi ponúkly skorej ku posile,
žiaľ i horkosť zapudiť, osladiť mi chcely,
lež — ach, kvapka do mora strastí dnešnej chvíle!
odvrátil som obličaj — zpiatky uletely.
Všetky skvosty v mladosti šťastne utrhnuté
zabronely predo mnou ako kvitná niva;
ale márne i nimi moje upomnutie.
Sbieral som ich v časoch, kým ona bola živá!
Nebude-li Živeny:
[
9
]
spustne kvetná niva;
kvietky, klásky zotlejú na hrob upadnuté.
„Akože ťa opustím — ako, syn môj drahý?“
šepla vyprahlými rty, vzozrúc srdcolomne.
,A ja teba, matička…?‘ ozvalo sa vo mne,
no nedošiel na jazyk dotaz hroznej váhy.
Jak strom v búre som sa schvel — chvel a slznej vlahy
ronil prúdy u štítu lôžka potajomne;
srdcom desný žmyknul bôľ, skubal preohromne:
cítil som, jak pukajú všetky sväzky, vzťahy.
Badal: darmo zoviem tu svojím čobykoľvek.
So všetkým sa rozžehnať musí biedny človek;
čo má, čím je, je krehkosť, krátka zdania peresť —
strašné! — Ale rodičku vidieť v smrtnom boji,
čuť, jak ešte i tam len o tú svojeť stojí,
a nemôcť ju vykúpiť — či jest väčšia neresť!?
Keď u živých nenašla pomoci ni rady,
mora avšak trápení pribúdalo valne,
vždy viac hroziac záplavou, vlny hnevné, kalné
vrhajúc už poslednej žitia do ohrady:
v nesnádzach tých, od svetskej odvrátiac sa zrady,
obrátila sa k mŕtvym, v časy zašla diaľne —
i jak kedys’ u rakvi, zavzlykala žiaľne:
„Ach, dievočka…“ strhané dokladajúc sady.
Čo as’ mohlo sa jej zdať v tomto okamžení?
Vari dcéry zhliadla zjav? Zrak jej nalomený
bol by snáď už prenikol večných tajov steny? —
Boh zná! — ale stíchla vtom, nyla neskonale;
prívet ždala snáď — odkiaľ? z hrobu, z nebies diale? —
I my strastne mlčali, jak primretí k skale.
Obraz dušou preletel rýchlo: preúbohú
zas bôľ schvátil v objem múk, zastonala znova;
znova dychtí, kde by liek, spása balzamová —
až, kde verne dlela vždy, vrátila sa k Bohu.
Zaupela pre kalich, tvrdú pre úlohu,
pre kríž na ňu složený, ťažší od olova,
pre kríž… Ako s Golgoty niesly sa jej slová,
tĺkly v nebo — k škode nám, jej však ku osohu.
Bo vtom v chyžke šum a jas, ako v chráme zcela,
jasnosť a šum perutí sťa by archanjela —
Dych zastal nám užaslým, zreli sme však, áno:
trpiteľky čelom jak svitly znoja perly,
čuli duchom šepot kýs’: perly božej berly
zieram, stieram, sbieram, aj — koniec, dokonano!
I mňa stihla pohroma — ku mne, duša milá,
posol boží pošmúrny tiež zavítal hosťom;
oba jednak kajame velikým sa pôstom,
rovným tieňom sclonená myslí kratochvíľa.
V môjho žitia záhrade búra zrachotila,
oblačnými krídlami švihla nad porostom:
i kde kedys’ meškal som sviežim letorostom,
jabloň drahú, posvätnú k zemi povalila.
Pominulej jesene kruté víchry vialy.
Za ich búrnej polnoci k spevu som sa vzrušil;
zaspieval som o vtáčom párku pieseň clivú:
jak im z hniezda mláďatá v svet sa rozlietaly,
jedno až hen v rajský sad vzlietlo, na olivu…
Či som odlet matičky snáď už vtedy tušil? —
Dokonano, usnula… Opustila večne,
hoc aj starostila sa, jak opustí syna.
Oj, priučí všetkému kázeň Hospodina,
prút i meč jej — oboje ráňa preúsečne.
Musely sa uzavrieť ústa sladkorečné,
hoc nevyšla nikdy z nich povedomá vina;
týmž povelom zbledla tvár, oko uhasína,
stydne srdca veľkého teplo nekonečné.
Srdce! — Ó, že muselo tiež pod kameň tvŕdze!
Srdce, na ňomž neskrslo nikdy žiadnej hrdze,
srdce zlaté, hotové v obeť v každom vzruchu…
Keď prestalo razom biť, neviem, čo sa stalo —
ja zutekal v myšlienkach na najvyššie bralo,
kvílil: Vráť sa do srdca, ó, vráť, svetlý duchu!
Nevrátil sa — Odbilo navždy, veta po ňom!
V mojom struna schvela sa najclivejšej tiesne,
zosrkaly života vzpruhy prebolestne,
čujúc porážajúce heslo: Veta po ňom!
Heslo v mojom vzbudilo ozón: Veta po ňom!
Ozón strunou otriasol najclivejšej tiesne,
z útrob struny zalkal plač elegickej piesne,
zaplakal som, zaplakal horko: Veta po ňom!
Prestalo biť, zastalo — priveľmi ním zmietal
súžob príval — i skoro čierna zem ho stroví.
Prach i srdce anjelské, sídlo pravej lásky!
Hrozné! — Nediv, jestli duch zťažka rušil sväzky,
jestli vzácnou nad schránkou dlho krúžil, lietal —
Liece ešte? — Ó, prileť občas ku synovi!
Nikdy viac, ach, nikdy viac neuzriem jej tváre,
z nejž mi milosť žiarila v život od počiatku,
nikdy očí srdečný svit so slzou v sňatku,
nikdy radosť shliadania na chvelých rtov páre!
Darmo vzplály obetné sviece na oltáre;
bozky darmo odháňam s čela inovatku,
zhrievam ruku mozoľnú, v smrti, ach, tak hladkú —
Darmo skvitnú po noci nového dňa žiare.
Nikdy viac, ach, nečujem jej úprimnej vravy:
nie viac, jak som prichádzal, vytešené ,vitaj!‘,
ani, keď som pošiel zas, starostné ,buď zdravý‘;
prídem, pravda, návštevou, prídem neraz, prídem:
opýtam sa — oslovím vrúcne hrobový taj —
mlčí! — Smutný prišiel som, smutnejší odídem.
— Ešte raz ti ďakujem, čiernom na postlaní
spiaca mati, za množstvo tvojich dobrodení,
dobrodení tak veľkých, že im neviem ceny,
a jak neviem ceny im, neviem počtu ani.
Nielen život dalas’ mi — dar to často planý —,
ale radom strádaní, žertiev, vykúpení
zvedlas’ i to, by mi bol k púti poľahčený,
i ježeli i Boh dá, šťastný, požehnaný.
Vpravde krvou srdcovou chovalas’ ty dietky,
a mňa, so slzením bárs — rozluka vždy bolí! —
voľným vtáčkom vyslalas’ z nízkych lósov klietky:
už-už viaznul som v ich sieť, stal sa zaväzeným —
no že som sa vymkol preds’, mocným pričinením
tvoja túžba, námaha, tvoje slzy boly!
Hoc zanikol skoro som tvojom na obzore,
sveta ma ďalekého zatienily mraky:
nestratilas’ predsa ma; keď zpät sišly zraky,
že nevidia, modlitby vzlietly strážou hore.
Stretal som shon podľače, slýchal vášní more:
priam tam bolas’ anjelom, odvracala fľaky
v dušu frsknúť hroziace… Prijm, ó, prijmi vďaky,
ich ti tymián pálim — ach, že už po nešpore!
Tvoj cit zbožný, prúdiaci z pevnej viery skaly
zvonným plesom, nádeje vetvíc kojné chvenie,
láska presvitajúca všetky žitia tiene:
ony z žitia tvojho mi v moje prechádzaly.
Tvojej mysle odryvkom vládnem, vzácny príjem:
on mi svetlom, teplotou, všetkým — z neho žijem!
Mám ti za čo ďakovať, mám zač, dobrá mati!
— Ďakujem ti ešte raz! Ruky zmeravelé
s celou duše úľubou ľúbam, ľúbam vrele:
z nich dážď spŕchal žehnatby na mňa prebohatý.
Ľúbam čelo mrazné, dnes trón už mieru zlatý:
z jeho klenby sviecaly hviezdy priazne bdelé
mi v púť, dumy starostí ním sa niesly stmele,
až ich ťah lúč rozohnal Bohom rozožatý.
Ľúbam ústa zsinalé, svätý lásky metál,
kde vše s dušou prelestnou tak rád som sa stretal.
Ich zvuk sladký dal mi krst pôvodu i meno,
i pokázal na hviezdu, z ktorej pravda svitá,
vradil ma v svet slaviansky, doprial slávy veno,
naladil i narazil cit môj do varyta…
Naladil i upravil cit môj do varyta,
prameň vo mne zrodený z tvojej mysle mora…
— Ó, bych vedel vylúdiť z neho pieseň, ktorá
vzletela by po blankyt, zvukov krásy sýta,
a z výšiny ligotnej, kým deň svetu svitá,
zpred prestola, so slnkom kde sa snúbi zora,
hlásala by škovránkom, idúc hor’ či shora,
tvoju pamäť, matička, v čiernej rakvi skrytá.
Ó, bych vedel vyvážiť z neho pieseň, ktorá
— látka duše perlová — dúhou roztomilou
od pohoria rozpäla by sa do pohoria,
v slávy oblúk sklenula tvojou nad mohylou!
Tá česť by ti patrila, také doprevody
morom večným tonúcej v skromnej hrobky lodi…
Clivo v dome, tesknota — žalosť doňho vlietla.
Osamelý na dvorec dumne Choč sa díva;
vráta vrzly — kto to? ach, jeseň — búra divá
príval listu s jasenov kotúľajúc vmietla.
Ticho v dome, pustota — trúchlosť doňho vlietla;
každý kút žaluje čos’, predmet tôňou kýva.
Kdes’ dňov šume robotných, práca verná, živá!?
a ty jej úst nedeľný hymne: ,Svetlo z svetla‘? —
Mŕtvo v dome, temnota — jarké svetlá stlely,
v súmraku len starec ak premáva sa smutne;
chlad, sychravosť — v kozúbku ohňa po veselí —
Hrozný obrat, prevrat! — Úľ hluchý, onemelý:
čierny osud siahol doň, zhubil preukrutne
mu kráľovnú… Poďme, ach, osirelé včely…
I mňa stihla nehoda — i mne, duša zlatá,
strašný úder zadala krutá lósu zloba!
Viac nie sama postrádaš: postrádame oba,
obom rovnak chybuje predmet do objatia.
Viem už tiež, čo znamená ľúbej matky strata;
viem, ach, známosť nerestná, s náukou i próba — —
podnes mi cit nahorklým od nej, v slzy drobia
sa hmly dumiek, dušou mi mrak za mrakom chváta.
Oboch jednak na srdci páli táže rana.
Obom cintor rodinou — drahé jeho rovy —
obom vraz sa otvárať bude jeho brána.
Vraz im veniec povďaky venujeme nový,
im i z diaľky prirkneme pohnutými slovy:
Spite sladko, matičky! S Bohom — do shliadania!
1887
[
9
]
Živena
— staroslovanská bohyňa života — zeme. Jej sviatok sa slávieval na jar.

--- KAPITOLA 10 ---

Za mladosťou
Mladosti jaro pošlo bez návratu;
i leta už len krátka zbýva púť.
Jak znesiem razom toľkú žitia stratu,
môj Bože!? — Hrozné i len spomenúť!
Veď ľakám sa už samej jesene;
čo vtedy, ak raz chumelica zimy
nastúpi svoje zhubné ťaženie!?
Tú, techa moja, hravé moje rýmy,
viac neprerazí vaše zunenie!
Mladosti jaro zmizlo jak hmla k ránu,
juž lúče slnka v chvíľke roznesú
čo páper vtáčky ku hviezd povystlaniu
kdes’ v rajských sadoch nebies okresu.
Len-len sa otvorily jeho dvere
a nakuknúť som stihol v zlatú sieň,
kde víly s bôžky šťastných vo dôvere
trávili mája prerozkošný deň:
už zapadly a tiene svisly šeré…
A leto obra krokom siaži dolu.
Po zenit čnejúc, zastal v chod mu breh;
no jánsky deň — a bolo na vrcholu,
a s vrchu, vieme, bystrý býva sbeh.
Ztiaď ide sa dol’ vždycky strminou,
a ide-li čo, ide ako príval;
rád bys’ sa zdobil chvojkou jedinou,
či chvíľku do krás okolitých díval;
nie, musíš zrovna s času bystrinou.
Čo z jara mám? — Hrsť ovšem upomienok:
pár skvostov, šumných ruží vzplanutí;
no bláznovstvom by bolo dnes viť vienok,
keď kvet i list i pôvab zvädnutý…
Mám, hej, i piesní rúči sväzok skrytý;
však, žiaľ, ni v tých niet čo si zakladať:
sú kusé, — a nič ťažšieho niet v žití,
jak pretrhnuté city nadpriadať!
I mysle blesk je bytím okamžitý.
A z leta čo?… Ech, skoro odhadnuté:
prác jarmaročných nudný, drobný dej;
chcem uniknúť — chcem často na perute,
lež márne — ach, ja biedny Prometej!
Pozerám v túžbach zhusta k úvratiam,
že kedy veta bude po neresti?
No darmo, dlhá, sparná diaľka tam…
Tu rozľútim sa, nepýtam viac zvesti,
i vrhám pot svoj hladným trampotám.
Och, keby tak nie milosť jednej tváre,
čo svieti na púšť môjho života:
ja hodil by sa svoje na oltáre
jak zúfalec, čo všetko rozkotá!
Ja pustil bych sa morom bez kormidla,
šiel, ni sám neviem, aký stíhať cieľ;
no jeden lúč — a hlava poostydla:
ja vzchopil sa a lósu srozumel
a ľahkomysle takoj odpäl krídla.
Och, nech by tak nie zvučný jarček piesne,
čo občas dušou touto preteká:
to bolo by len žitie prebolestné,
najbiednejšieho žitie človeka.
Boh zmiloval sa, k strastí ostude
pridelil skvost, dal ružu za tŕň každý…
Lež mladosť hynie — nech si odbude! —
Ja viem, až zdroj ten prepadne sa navždy,
zdroj piesní: ni mňa viacej nebude!

--- KAPITOLA 11 ---

Príď, jaro, príď!
Príď,jaro, príď a rozpusť rezké vlny:
nech vyslobodia stráne z drsných pút.
Ten biely luh je pre mňa mračien plný,
mráz dušu väzí a ľad sviera hruď.
Až v prúdy živé splynú záveje,
tie desné hroby, v nichž smrť svoj šíp chová,
tá myseľ snáď tiež kryhy sodeje
a počne túžiť, dúfať počne znova.
Príď, jaro, príď a rozsyp zlaté lúče
po poliach pošmúrnych; vnor prajnú dlaň
priam do záňadria, vynes kašky kľúče
i otvor palác krásy dokorán…
Keď zaskvejú sa kvety jarabé
čo dúha v temne hrúd; to srdce choré
snáď poštára tiež v tichej pahrabe
a na východe zapáli si zore.
Príď, jaro, príď a rozviaž vtači kriela
i hrdielka: nech, jak sa zrodil svet,
svet nový z rumov zimy, slávy strela
ho obletuje, spevom kŕmi hneď.
Keď vzduchom zvíria zvuky tekavé
a srovnajú sa v melódiu novú:
i v mojej duše pustej dúbrave
hoc smútok, azda aspoň príde k slovu.
Viem, nenavrátiš, čo mi vzaly zimy —
ni nečakám, čo neľzä vyčakať.
Ja rozlúčil sa, vidím, večne s nimi,
a z večnosti nič nejde odplakať.
A predsa na ich skvitlé mohyly,
tak myslím, milším bude oku patriť;
príď, jaro, zasaď kvet tam spanilý:
on najskôr naučí sa s hrobmi sbratriť.
Príď, jaro, príď. Viem, hlbší omnoho je
môj úraz, než by pozaliať sa dal;
lež ženie-li ním jarček vlnky svoje:
i krvácania zlahodneje pal.
A lúč a kvet — ni tými nezbelie,
však aspoň v súmrak zbronie čierna duma;
a pieseň je vždy isté veselie
tej duši, ktorá pieseň za sestru má…
1889

--- KAPITOLA 12 ---

Pustý dom
Kde predtým hladká, čistá ciestka tiahla
— veď vchodom bola do domu i dvora,
a tým tak mnohá stupaj stuhne náhla,
tým speší sa von, vchádza zdola-shora —
kde totá ciestka viedla: dnes už trávu
mi príde zočiť, jak sa vzmáha, tisne
z napuchlej pôdy, býľa bolehlavu
snáď, ktorým skoro horká rosa svisne.
Hja, po Ďure je,
[
10
]
keď, jak pospolité
hovoria ústa, nezatlčieš mlatom
viac, čo raz von chce z hrúd a žiada žitie,
keď, sám Boh čo sial, mocným vzrastá chvatom;
a nohy pracné, neúnavné nohy
nezšliapu už dňom, ak čo vzniklo v noci,
už nechodí tam nik — a kameň mnohý,
to s cesty — kto ten kopne: ,Tamo choď si!‘
Ja prvý kráčam tadiaľ už čas drahný.
Chcem dnu vojsť; skúšam dverce, skúšam bránu:
no uzavreté — Klopem, ticho. Tiahni
zpät, niet ich doma…Teda pošli v stráňu!?
Je jarný čas a oni práce zvyklí
v tej rodnej zemi znova prprú teraz,
i že preč išli, riadne uzamykli.
Veď našiel som ich tiež tak v poli neraz.
Chcem v polia; no vtom na pamäť mi chľuplo:
veď nedeľa je, nešporová chvíľa —
nuž doma budú — srdce jaksi zúplo —
len zhovej; ako v ten čas zhlaholila
vše predtým pieseň nábožná tamdnuká:
hneď zahlaholí — rozletia sa dvere,
i vojdeš, vojdeš — srdce bôľom stuká —
veď kto by hynul zaraz v nedôvere!?
I čakám; hlucho. Znikiaľ ruchu, hlásku.
Zabúcham strmo, jak bych chcel sa vboriť —
Jak, mlčia schválne, stratil som ich lásku!?
„Ja som to!“ volám, „poďte pootvoriť!…“
Môj hlas sa ozval síce šírym dvorom,
no zvukom prázdnym, a ozvena táto
tak javila sa v mojom srdci chorom,
sťa keby bolo vrazilo doň dláto.
I čakám; mŕtvo. Hľadím cez vrát špáry:
strom vprostred dvora — vrchovec má suchý,
nespieva vtáčik smutnom na konári;
povláčkou tiene prechodia čo duchy…
A hľadím v okná: vidím, slnko blúdi
po izbe, tváre tiež sa starostiacej —
no ani tam niet, niet tých milých ľudí,
niet, Bože! — ani nebude ich viacej! —
A srdce moje schradlo, zmdlelo znova.
A duša v bôľnej skvílila mi hrudi:
veď skoro mi, ach, niet s kým preriecť slova,
niet koho zobjať z mojich dobrých ľudí…
Chlad zvnútra zavial, ženie odo dverí
ma: Čo chceš… Dom ten kedys’ žitia plný
už pustý je, tí z neho na cmiteri —
len tam hľadaj, nájdeš riadkom sťa by vlny…
Nie v poli, ani v chráme, ani doma:
na cmiteri, pod tichými rovy…
Nadarmo dychtím tknúť sa ich úst rtoma,
zvem márne v náruč citnými ich slovy.
K vereji sklesne hlava poľahučku,
za slzou slza na prah drahý, známy…
Raz ešte svážim, pravda, darmo, kľučku
a idem, kade nohy zachcú samy…
Kde prvej ciestka vychodená, hladká:
už pažiť bujnie, všaké divé býľa
sa rozhostilo. Jedna doba krátka,
a jak mi všetko na rub prehodila!
Chlad veje z hniezda, v ktorom svetlo sveta
som spatril, chovan lásky neskonalej,
chlad mohýl mrazný… Veta, večne veta!
I idem, kam ma oči vedú, ďalej…
1890
[
10
]
Ďura
— 24. apríla. Je to dátum, ktorým sa začína pod vrchmi jar.