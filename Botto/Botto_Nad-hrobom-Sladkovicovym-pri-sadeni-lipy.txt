--- KAPITOLA 1 ---

Nad hrobom Sládkovičovým pri sadení lipy
23/4 1873
[
1
]
[
2
]
Spíš, Ondrejko náš?! v chalúpke svojej tmavej,
v náručí tichom maťušky.
Spíš?! — My sme to, priatelia Tvoji!
Láska Tvoja, nechaná na svete
sirota, k Tebe doviedla nás;
my to klopeme — či čuješ?!
Ticho, pusto — nik’ neodpovedá…
Ba hej! ticho, to mŕtvo ticho
hovorí nám: ach! niet Ho tu!
A krížik čierny, strážca ten verný mohyly,
nemo káže hor’: tam On pri otcoch!
Tak?! — niet Ho tu, kam sme Ho boli položili?
Tu Jeho prach len?! — ale i ten milý!
Bratia, do prachu toho
zasaďme strom života!
Strom zem s nebom spája.
Strom, keď bude prach jeho prerývať korienkami,
šepotať tajomne lístočkami,
do neba dvíhať sa vetvičkami:
On príde k láske svojej —
On bude tu s nami!
Zasaďme lipu!
Lipu slovanskú slávnemu spevcovi.
Lipa, to pieseň Jeho živá:
zeleň, vôňa i slasť i tieň!
I mať nám aj zeleni pre smútkom zašlé oko,
mať i vône pre vzduch ten svetom nakazený,
mať slasti pre mladé naše roje
i tiene k odpočinku pre gladiátorov…
Lipa, nech mohylu kryje —
a duch jeho nech v nás žije!
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
V Banskej Bystrici. V Sobr. spevoch 1873 titul: Dumka pri sadení lipy na hrobe
          Sládkovičovom, 873, 23. apr., tak i uverejnená prvý raz v Orle IV, 1873, str. 77 — 8, 30.
          apr. 1873. V Sobr. spevoch 1879 ako v Spevoch 1880.
V Orle na citovanom mieste je táto poznámka k Dumke: „V deň výročitej pamiatky
          pohrobenia medoústeho nášho spevca
Sládkoviča
, o siedmej hodine večer
          obkolesený bol hrob jeho truchliacou rodinkou a hojným počtom jeho ctiteľov — zvlášte
          mládeže — z Radvane a Bystrice, kropiacich slzami v hrobovej tichosti okraje kvietim
          obsypaného hrobu, keď otvorená povyše hlavy jama čakala na slovenskú Oslávencovi sľúbenú
          lipu. Tiché — bez slova — vzdychy ovládli na čas chvíľou, nikto netrúfal si prerušiť
          sladký sen pokoja, až drahý náš poet Janko Botto začne tichým hlasom „Dumku“ túto svoju,
          jak pred rokom rečniť. Po nej zaspieval novovzniklý Radvanský spevokol prvý verš piesne
          „Hojže, Bože“, po jejž odznení vložená bola lipa do prichystanej jamy a pán František
          Šujanský — podpredseda nášho čit. spolku (ctený nášho spolku p. predseda Lud. Turzo z
          príčiny na H. Lehote vydržiavaného cirkevného konventu nemohol byť prítomným) — držal
          prenikavú reč k zhromaždenému obecenstvu, poukazujúc v nej na veliké pre národ — i od neho
          samého zaznané — zásluhy Oslávencove a na chatrnú, v trudných nám okolnostiach vzdať možnú
          jemu úctu, povzbudzovať prítomných k láske a obetavosti k svojmu národu, k úcte svojich
          národných vodcov a k nasledovaniu týchto šľapajov; a prejdúc ešte raz ku spomienke
          Oslávenca, zakončil reč svoju: ,Všetko, všetko hotoví sme Ti dať, Ondrejko náš! — No žiaľ
          Bohu, krom srdca verne Ťa milujúceho, osud nepraje nám nateraz dať Ti, len — hľa, za hrsť
          zeme‘, pri ktorých slovách hodil za hrsť zeme na korienky lipy, v čom ho zhromaždení
          ctitelia slzavými očami sledovali. Konečne zmienený už spevokol zaspieval posledný verš z
          „Hojže, Bože“, a truchliace sa obecenstvo rozišlo sa s rozlučným: ,dobrú noc‘ a ,večná Ti
          pamäť‘.“