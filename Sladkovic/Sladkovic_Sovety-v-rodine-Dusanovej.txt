--- KAPITOLA 1 ---

Sôvet I.
„Das Gemüt des Menschen ist gross; — der ganze Olymp versammelt sich in
                         seiner Brust.“
Hegel
DUŠAN:
Svetlo rozlieva po poli života
mladá zornica, za ňou v ohňovoze
deň v pozlatistom oblečený šate
prichádza a noc, čiernym zahalená
závojom, v temnú letí bezpriezračnosť. —
Deň, noc a zas deň — noc, deň a zase noc,
tak chytrá vládne životom nestálosť;
len večný odpor na poli života.
Pred svetom vládlo „Nič“ a jedno „Staň sa!“
10
z úst Najvyššieho život utvorilo.
Tak z večnej noci deň pekný sa zrodil,
deň sveta. Noc dňu večné nepriateľstvo
zaprisahala a deň rovne noci.
Nesvornosť večná a preds’ jednu s druhým
viaže jednota večná, nerozdielna.
Smrť ruší život a život rodí smrť,
život ničí smrť a smrť plodí život.
Božstvo je večnosť, sláva, dokonalosť:
svet je nestálosť, márnosť, neúplnosť;
20
božstvo a svet: tak tvorca a stvorenie
jednota čistá a čistá rozdielnosť. —
Čo ale som ja? čo určenie moje?
Časnosť a večnosť, bytnosť a nebytnosť:
toto je panstvo a pohádka moja.
Časnosť a bytnosť, večnosť a nebytnosť:
aké to strašné osudu vyrknutie! —
Cieľ mám vytknutý: bytnosti s večnosťou,
cesta k tej sláve: časnosť a nebytnosť.
V božstve môj pôvod, v božstve moja bytnosť,
30
v božstve aj cieľ a konečnosť byť musí,
a duch stvorený z ducha k duchu príde.
Rozpadla síce bytnosť moja v strany
odporné; rôzna síc’ je čeľaď moja:
ale ja v nej som, v nej žijem a k sláve
svojej dozrievam práve v jej odporoch.
Rád ťa mám, pekný, zlatojasný deň môj!
noc mi je príkra krádkyňa života.
Ona uspáva všetku čeľaď moju
a ja sám jej daň slabosti klásť musím.
40
Ale ty, ty si obraz slávy, žitia —
ty večný život, tú večnú jednotu
aspoň v maličkom dávaš mi zakúsiť
a tušiť aspoň blaženosť života,
keď ťarchy času a putá priestory
sníme Dušanu deň ten praposledný.
DUŠICA:
Žehnaj Boh, drahý pán môj a manžel môj!
Sotvaže mladú zornicu si zazrel —
a tak rád chodíš v ústrety sláve jej —
už vidím kŕdeľ neborodých vidín
50
palác tvoj sem-tam krížom obletovať.
Od času toho, čo všemohúci Boh
Syna prvého dal nám, od tej doby
tak je tu chladno, ach, tak nespokojno.
Srdce — záhrada moja, predtým krásna,
spustla; ačkoľvek cesty pekné vedú
z paláca tvojho do môjho obydlia,
predsa tak málo navštevuješ ženu.
Ba aj mladému Umkovi, čo tak rád
pri mne sa baví, ku mne chodiť brániš.
DUŠAN:
60
Zväzok náš, drahá, je časný a znáš, že
Boh mi dedičstvo sľúbil; nuž tatam som
v tie slávne kraje máličko chcel nazrieť
a vidieť, čo tam budúcnosť nám chystá:
ale jaks’ tajno, hmlisto je v tých stranách.
ŽIARLICA
(tajno):
Never! znáš peknú, švárnu Fantáziu,
čo ujčok náš Cit s ňou sa vodievava? —
Nebeské vnady tá má; často vidím
ju cez záhradu svoju ísť k otcovi
a Ľubica ju, zdá sa, sama vodí.
ĽUBICA:
70
Viem, matka, čo ti sestra táto tajne
klebetí o mne a našom otcovi.
Peklica s ňou nám trojmým večne boli,
čo mráz a búrka milým kvetodeťom.
Ľúbim ja teba, lúbim otca, brata,
svet celý rada by som poobjímať:
ale kde sestry naše odrodilé
bývajú, ach, tam, vyznať bolestno mi,
tam ja byť živá, tam živiť nemôžem!
Rozhodni mati: lebo mňa zabudni,
80
alebo sestrám biednym nedôveruj.
DUŠICA:
Oj, drahá moja, najdrahšia si mi ty,
najkrajšie dary vždy len tebe dávam:
ale či sestry tvoje nezdarilé
nesali prsia tie, čo aj Ľubica?
BLUD:
Čo ty hovoríš, čo, sestra Ľubica?
Že sestry tvoje s tebou žiť nemôžu?
Viem, Umko ti to, ten lhár nahovoril.
Never! ty nad ním máš právo panovať,
rozkazovať si nedaj. Dušan by chcel
90
o tvoje večné dedičstvo ťa doniesť
a panstvo sebe a synovi svojmu
privlastniť. Pritom on chce tajnú zmluvu
s tebou, s Dušicou uzavrieť, že spolu
život a večnosť vydobyť si máte:
Ale vlastne je ciel jeho patrný: —
Sily spojené chce on a cieľ vlastný.
Povieš, že panstvo toto on chce, len keď
bôle života opustíš? — už tuto
v krajoch časnosti myslí ťa zatratiť.
ŽIARLICA:
100
V krajoch časnosti už chce ťa zatratiť
a z tvojich večných práv večné vytvoriť.
DUŠICA:
Divné sa zdajú reči vaše; ale
spoľahnúť na ne sa nesmiem. Budúcnosť
sama musí tu konečne rozhodnúť.
SRDOŠ:
Čo sa máš, sestra, na slepú budúcnosť
odvolávať? či hádam my nič pre svet?
Či pyšný Umko aj teba omámil
a čistý život tvoj chce porozrývať?
Prisahám, nikdy nebol mi priateľom.
110
Aj muža tvojho preňho nenávidím,
a hrom a peklo! kde raz Srdoš mocný
päsť svoju stisne, všetko plemä jeho
zatriasť sa musí, padnúť a zahynúť!
Búriť budem vždy, neprestanem páliť
počim len iskra plameňov pekelných
vo vrelých žilách ostatná nezhasne.
BLUD:
Tu ruka, brat môj. Umko musí padnúť,
tak aj Pravduša, sestra jeho pyšná,
aj Cnota; — len my svetom zavládneme.
120
Svet s nami začal, s nami musí skonať.
Vieronka, žena slabá, ľahkoverná —
ačpráve vážnosť má svetom širokú —
tú si na svoju obrátime stranu.
DUŠAN:
Čo vy zmýšľate, čo búrite slepo?
Napred, Srdoš ty, či vari nebadáš,
že s vekom tvojím sila ti ubýva
a putá tvoje s každým dňom sú ťažšie? —
A Blud, ty nevieš, že osud nestálosť
za základ tvojej bytnosti položil?
130
Že hanba každý deň sa ti vysmieva,
kedykoľvek sa naproti synovi
Umkovi stavať voslep odvažuješ? —
Dal som vám život, dal som vám úlohu,
ktorú v dejinách ľudstva previesť máte:
ale večnosť a panstvo, samostatnosť
nesmiete žiadať. — Boh prespravodlivý
vám to povoliť nechce a nemôže.
Podadnosť, služba — vaša je povinnosť,
rozkaz a vláda náleží Umkovi
140
prvorodencu mocného Dušana.
SRDOŠ:
Ani Boha sa nebojím. Aj teba
aj s tvojím rodom celým nenávidím.
Roztržitosť je živel môjho bytu
a musí táto na svete panovať.
Potoky krvi položím medzi trón
a poddanstvo; jed má nakaziť toky
krvi zostalej v žilách rodín; červiak
besnoty zhryzie oltáre pokoja!
DUŠAN
(k Dušici):
Milá! úfam, že mám tvoju dôveru
150
tak ako predtým, verne zachovanú.
Tajomstvo veľké dávno v sebe nosím,
ale hodina vyjavenia jeho
len práve s dobou touto vypršala.
Vidíš, že rod náš a príbuznosť naša
v nesmiernu čelaď sa rozpadla; syn náš
prvorodený, Umko — čo bohyňa
Múdrosti sama doň sa zaľúbila
a vernú svoju priazeň mu sľúbila —
syn tento dozrel k dospelému veku,
160
hoden je trónu a spôsobný k panstvu,
sám túži stále po vladárstve sveta. —
Rodina naša, ako sama vidíš,
chová nesvornosť a boj sama v sebe.
Srdoš a Blud a Žiarlica s Peklicou
prísahou stoja naproti ostatným
a každý v čele svojich sprisahancov
prechovávajú boj, rozbroj večitý.
Bez boja ale nežiadaj pokoja,
bez rozpadlosti nenájdeš jednoty.
170
Chcel som zachovať pri živote zbožnú
Vieronku, milú Ľubicu, Svobudu,
ľúbeznú Cnotu a krásnu Pravdušu,
aby sa v nich rod náš oblahoslavil.
Preto som každej dal jej soka, rovné
nepriateľstvo, by svoju útlu bytnosť
zostrili v boji a moc našu v sebe
zvečnili. Nechcel som, aby zlobožstvo
synovi môjmu nadvrhovať mohlo,
že boj nepoznal, že nemá víťazstva,
180
že sláva jeho z neho nevy kvitla. —
Tak spokojná si s uzavrením mojím?
DUŠICA:
Vieš, pán môj, muž môj, že ja slabá žena
múdrosť a večnosť nemám Bohom danú
a že zákonom tvojim som poslušná.
Vidím stav našej čeľade, stav smutný,
verím, že všetko, ako je, musí byť,
ale utajiť nemôžem aj ľútosť
nad nízkym lósom mnohých detí mojich,
čo ľúbosť tvoju nikdy nepoznali
190
a slávy tvojej účastné nebudú.
Predovším, že v tej vojne rodu nášho
rodina moja padne smrti v obeť
a rod tvoj vlastný nesmrteľnosť vezme:
keď ale tá je vôľa božia, keď ja
a dobrá bytnosť milých detí mojich
svoj podiel vezmú v pokolení tvojom:
nech aj kvet spŕchne a list uschne, zvädne,
nech, čo je korisť márnosti, pominie;
keď len časť naša božská nezahynie.
DUŠAN:
200
Nuž teda oddám trón panstva synovi,
nech pole on sám spravuje života:
žatva pripadne, drahá, mne a tebe.
Poručme Bohu záležitosť svoju,
Boh bude za nás, pre nás v synu našom
a v rodu našom slávu nám hotoviť.
UMKO:
Počuješ, otče môj veľký, rozbroj ten,
čo v svete proti mne sa pozdvihuje
a ktorý čeľaď naša odrodilá
Žiarlici kvôli proti mne rozžíha? —
210
Samostatnosť mi daj, poruč mi berlu —
a viem, že sila, čo proti mne búri —
Boh mi to večný pred vekmi zasľúbil —
pokorne sama so sebou sa zmieri:
ináče posmech, hanba a záhuba
do zmätku zrútia samovládu tvoju.
Vystúpiť musím do sveta a štít ten,
čo múdrosť večná dala mi, použiť.
DUŠAN:
Syn môj! ty z mojej bytnosti máš tvoju
a bytnosť túto hodne si pochopil:
220
Predišla prosba tvoja môj úmysel.
Tak oddávam ti plnomoc a právo,
trón, berlu, meč a korunu všesveta:
Pamätaj ale, že v rukách tvojich je
všetko to manie večitého Boha;
pamätaj, že ja som otec tvoj, že mňa
a slávu moju v sláve svojej hľadáš.
Pokoj nemôže mať panovník veľký.
Život je zápas, vojna, rozorvanosť:
ty máš dať svetu a každému rodu
330
pokoj, zmierenie, jednotu a božskosť.
Vieronka zbožná, šľachetná Pravduša
nechcú sa odriecť činného života,
úctu a pomoc budeš im povinný;
pokornú Cnotu, Ľubicu, Svobudu
zastávaj statne a pečuj horlivo
o ich čistotu, právo, neodvislosť.
Bojuj rozumne, nevraždi a neplieň
rodinu svoju: ale svätým štítom
odrážaj strely odboja, až silu
240
celú v násilnom zmrhajú nápade
a veniec slávy sami ti upletú.
Tak Boha nášho osláviš, tak aj mňa,
tak seba. Vezmi moje požehnanie!
UMKO:
Hospodine! aká to je úloha,
ku tebe svojou vynášať sa mocou!
Práca náramná a preďaleký cieľ,
budúcnosť temná, výsledok neistý.
Z rodiny tvojej otec môj pochodí,
obraňuj syna a bojuj za neho;
250
a keď Blud, ten môj túlavý bratanec,
ktorého do mňa Žiarlica vždy hucká,
zvrhnúť by ma chcel do jamy potupy,
v Umkovi ty zachovaj slávu svoju! —
Ach, málo, málo mám priateľov verných,
málo mohutných, mnoho chabých, zradných,
a odpor tak je náramne veliký! —
Čo? ak je cieľ ten — ak je dokonalosť
mam a klam — výtvor vlastnej šialenosti?
STRACHOŠ:
Ha, aký to hlas! — výtvor šialenosti?
260
Ak raz budúcnosť, tá veštica nemá,
ortieľ konečný ti časom vysloví:
Ničota pôvod tvoj, ničota koniec!
Nie! duch je z Boha — rozum je duch; ale
či môže trpieť Boh druhého Boha?
Či nemá v svete prevahu — zmyselnosť? —
(Pravduša, Vieronka Úfanka vedú sa za ruky, Strachoš zmizne.)
PRAVDUŠA:
Pozri na panstvo tvoje v minulosti,
pomni na pôvod tvoj a otca tvojho,
pohľaď na slabosť nepriateľov tvojich.
VIERONKA:
Boh je jednota večná, dokonalá,
270
čo božské je kde, k tej cieli jednote;
čo časné, zmizne, večné nezná času;
nedokonalosť splynie v dokonalosť
a bude jedna, tá a nerozdielna
jednota, večnosť, dokonalosť, božstvo.
ÚFANKA:
Neuspokoj sa v zašlej minulosti!
Minulosť svoju postať len zrábala,
prítomnosť nezná ťa celkom potešiť:
Celok je tamto — tamto tvoje dielo —
tamto je sláva tvoja — v budúcnosti.

--- KAPITOLA 2 ---

Sôvet II.
POÉZIA:
280
Opustiť tône, Fantázia drahá,
a v kraje slávy v obrazoch sa výšiť
a zas z tých výšin do prírody blaha
zlietnuť a túžby vrelé tam utíšiť;
o slastiach rajských slobodne zaspievať,
časom žiaľ v sladkých slzách porozlievať:
povedz, či som nie milenka Šťasteny,
či je nie stav môj viac nežli blažený?
FANTÁZIA:
Áno, premilá Poézia, teba
Boh iste sebe nad iné obľúbil.
290
Sláva mu, že mňa na perutiach voľných
vodí zároveň s tebou v nebies kraje:
tak, že keď slabé človečenstva oči
vidia nás modrou oblohou sa nosiť,
v dvoch nás priateľkách bytnosť jednu vidí.
A iste, znáš, že pravdivé priateľstvo
je len jednota duší harmoničných.
Uznáš, že vence slávy, čo ty viješ,
z mojej záhrady majú svoje kvety
a že obrazom, ktorými svet blažíš,
300
čarovnosť dáva štetka Fantázie.
POÉZIA:
Povďačná som ti, sestra moja, ani
priateľstvo naše závisť neporaní:
Ale keď ľúbosť vrelú k tebe nosím,
vídavam s tebou baviť sa obludu —
pre ľúbosť našu posvätnú ťa prosím —
chráň, Fantázia, a varuj sa Bludu;
lebo ak nemá zväzok náš sa zhubiť,
musíš Pravdušu a nie Bluda ľúbiť. —
Tam, kde ku srdcu vrelé srdce bije,
310
kde vo dvoch ňadrách jedna ľúbosť býva,
kde žitie s žitím jeden život žije,
kde sladkosť jednu dvoje úst požíva:
Povedz, či Boha by si sa nebála,
keď bys’ im jedu miesto medu dala?
Ukáž milencom verným krásy svoje,
ukáž im nebo, ale tak, ako je. —
FANTÁZIA:
Ach, vyznám, často že sa Blud prikradne
a neznám sama, ako ma omámi.
Preto ma ale, prosím, nezavrhni,
320
špatníka toho budem nenávidieť:
Ale čo? keď svet rozkoš svoju vidí
v obrazoch pekných, bárs hneď i Pravduša
blesk svojho svetla po nich neroztriasla?
Či klam ten krásny, hádam aj nevinný,
blaženstvu jeho by sme nedopriali?
POÉZIA:
Nie, milá moja! čo Blud z šaľby zrodí,
to pečať kliatby na sebe vždy stálej
má. Že Pravduša zahalená chodí
v šatke, niekedy, čo Blud nosí, tmavej,
330
vždy pod tou šatkou belosť jej vývodí
a vždy jej svetlo preniká diaľ ďalej,
až naostatok larvu cele zhodí.
FANTÁZIA:
Ach, znáš, prekrásna priateľkyňa moja,
že často šíre lúky skutočnosti
tak jednotvárna, chladná zima kryje,
že krásnych kvetov nenájdeš do vienka,
či si ich teda sama tvoriť nesmieš?
POÉZIA:
Príroda je vždy krásna, švárna, mladá,
krásu oblieka jednu, druhú skladá,
340
matka Dušica mi to naručila,
aby Pravdušu verne som ľúbila. —
„Vzlietni nad hviezdy v jasnotu éteru,
v priepastiach zemských prezeraj kryštály,
vstúp na dno mora, kde žijú koraly,
odkry si tajnú prírody zásteru,
pusť voľné zraky v oblakov priestory,
uchyť v čarovnom blesku meteory;
preleť po ľudstve od póla ku pólu,
čerkeskej devy obdivuj lepotu,
350
Vatikán navštív, obdivuj peknotu,
helénskemu choď klaňať sa idolu:
tak Všehomiera zjednoť v svojom bytu,
zber všetko, čomu svet vydáva chválu,
vyber najkrajšie formy z krajín citu
a vystav krásu v božskom ideálu.“
FANTÁZIA:
Ty zo dna čítaš mojej vnútrnosti
a slová tvoje držím za reč moju.
Všetko som toto sama tak videla,
ale jednotu dať som mu neznala.
360
Obrazy moje ja ti požičiavam
a ty ich spájaš, staviaš, sporaduješ.
A keby božstvo takto vlohy naše
nebolo do nás oboch rozdvojilo,
čo by nás vedno tak mocne viazalo?
Ale roznieslo božstvo dary svoje
svetom sír a šír, Poézia drahá,
aby, ako v nás, rozmanité sily
stretli sa v centru najvyššej jednoty.
POÉZIA:
Tak je; ty farby dávaš, ja maľujem,
370
a čo ty stvoríš, to ja vychvaľujem,
ale čo máme reč o sebe šíriť?
Často aj stromy, skaly majú uši.
Ktovie, či závisť tu kdesi nečuší
a mohla by nás, sobkyňa, rozchýriť.
Zaleťme radšej v minulosti časy
a zastaralé obnovujme krásy.
FANTÁZIA:
Áno, tie túžby ešte nevystydli,
čo sľub tvoj zaryl do bytnosti mojej,
že budeš spievať, čo sa ti to zdalo,
380
keď sme v prekrásnych hájoch Tesálii
v belastom mori nezábudok spali.
POÉZIA:
Ach, časy zlaté, časy Helikónu!
Udrite ešte do zašlosti zvonu,
aby zapadlé žitia nášho krásy
vydali ešte ľúbezné ohlasy!
Rozpomínaš sa, Fantázia milá,
na videnie to pod tieňom cédrovým,
kde nám príroda posteľ popravila
medzi kvietkami a zeleným krovím,
390
kdes’ mi rameno za hlavničku dala
a ruka moja hrdlo ti objala? —
FANTÁZIA:
A Milostenky tri nad nami stáli
a ľúbosť blahú blažených spievali.
POÉZIA:
Tam Sen, ten veštec svetom celým známy,
Helikón jasný v zorách božskej slávy
nad čarovnými tými dolinami
v podobe raja pred nami postaví.
Tichosť posvätná svätým vrchom vlála
a zápach ambry vôkol roznášala.
400
Múzy do Atén slávnych odleteli
a pustý zdal sa byť Helikón celý.
Ach, drahá, v tomto éteru božskosti
prvá ma dotkla túžba po večnosti.
FANTÁZIA:
A mňa si, všakver, s sebou tiež tam mala?
POÉZIA:
Tys’ podobizne bohov prezerala. —
V obdive svätom tak som sa bavila,
v neznámych túžbach tak som sa topila,
keď hlasy jemné ku mne doleteli.
Blaženosť nová vo mne sa zbudila
410
a na tú stranu, kde zvuky tie zneli,
pozornosť moju túžba obrátila.
A aký úkaz! Vo kvetistej tráve
sedel mládenec v jasnom zlatohlave:
na bielom hrdle vlas s vlasom zahráva,
oči perlami túžby porosené,
červenosť biela, bielosť červenavá
v tvári jeho sa zdajú posestrené
a biela ruka strunami zachvieva
a z úst vábivých božská ľúbosť spieva.
FANTÁZIA:
420
V obraze tomto Apola maľuješ:
ale čo spieval, rada bych vedela.
POÉZIA:
Ach, krásne, krásne zlatá lýra znela —
ale tajomstvo moje zavaruješ —
takáto pieseň z mladistvých úst pela:
„Čo mi večnosť, ktorá večne túži?
Čo mi sláva bez slávnej ľúbosti?
Čo mi voľnosť, keď láske neslúži?
Čo mi krása bez živla mladosti?
Časne túžiť, večne chcem požívať,
430
núdzu trpieť, ale slávne ľúbiť,
v putách lásky o voľnosti snívať,
v šedinách sa mladým vekom chlúbiť. —
Zhodím šatu túto zlatohlavú,
zložím meno boha, ktoré nosím
a za všetku tú olympskú slávu,
bohovia, len —“
— Odvráť sa trochu, Fantázia milá,
neviď, že ľúbosť líca mi sfarbila —
„Bohovia, len — Poéziu prosím!“ —
440
Ach, hlasy tieto večne mi znieť budú,
najradšej preto k Ľubici chodievam,
chladnému tomu pokoleniu ľudu
najradšej preto o ľúbosti spievam.
Z úst tak prekrásnych počuť meno svoje,
prudké mi v ňadrách rozžalo rozbroje;
v panenskom stude, túžbe, zmätenosti
obrátim pohľad ku hviezdnej výsosti,
a čo tu vidím? holúbky leteli
s prejasnou Ladou, Milčom zlatovlasým
450
leteli dolu ponebím belasým
proti mne zrovna z kuše jeho strely:
tu ľak ma zajal — tu krik som vydala —
ty si splašená pri mne vyskočila,
sen zmizol — a tam, kde som to zočila,
sama Skutočnosť sa mi ukázala.
FANTÁZIA:
Ha, ha, ha! Vidíš, sestra moja milá!
Poslušný moci mojej je Sen starý,
prítomnosť moja ti ho privábila.
POÉZIA:
Ach, akokoľvek: hlas ten je hlas vekov,
460
u Slavianov ten, ktorý bol u Rékov. —
BLUD:
Ej, dobré ráno, paničky! počúvam,
počúvam dávno, čo si rozprávate.
Keby vás takto múdry pán strýc Umko
počúval, iste by vás namaľoval. —
He, he, he! mladá, pekná Poézia,
pekné to bolo, ľúbezné videnie! —
Dajme si ruky; máš sa poďakovať,
že ti pán brat, Blud, milú chvíľku spravil.
(Zazrie Pravdušu.)
Ha! sprepadená odpornica moja,
470
s prekliatym svetlom čo ma večne biješ!
(Zmizne.)
PRAVDUŠA:
Slávim ťa, pekné, svetlojasné nebo,
ty, pravdy čistej velebné zrkadlo!
Len keď zrak vyšlem k jasným tvojim stráňam,
vidím obraz svoj jasný, neskalený.
Podo mnou je hmla, je živlov zmätenosť
a ťažko, ťažko človečenstvu svitá.
Hoj, človečenstvo! Slávu svoju vidím,
ale aj smútok svoj nachádzam v tebe!
Slávna som, veru — lebo všetko túži,
480
všetko sa tisne ku mne na poklonu
a dostať u mňa chce zbožnenie svoje.
Syn boží vyznal mňa, ja zase jeho,
národy menom mojím sa vencujú,
ľudstvu zdravie a život obetuje,
všetko, čo drahé mu je, pre mňa tratí,
a sám brat Umko, bratstva sa odrieknuc,
aby ma poznal, vzal služby podobu.
On vedie ku mne svet, aby svet poznal
mňa a ja by som ho vyslobodila.
490
Smutno mi ale, že krvavý pot ten
čiel zasvätených mrhá zlá Závida
a synov božích odcudzuje Bohu;
keď medzitým Blud v posvätnej podobe
mojej svet ľahkoverný zatracuje:
že deti ľudské, keď hlasom materským
volám ich s sebou do svätyne božstva,
za kúšťok zlata Šťastene sa modlia
a božstvo svoje lacno predávajú;
že človek v putách ukrutnej Túžbeny
500
slepne, až svetla oči mu neznesú,
zvliekne, nie božskú len, ale aj ľudskú
hodnosť a v nízkosť hovädstva sa valí.
Ale bojujte, vyvolenci moji!
Kto za mňa padne v posvätnom tom boji,
už pádom svojím víťazí a veniec
slávy hrdinskej nikdy mu nezvädne.
Čo hmota tiahne do zeme, buď zemou,
v očistci tomto dočká na deň súdny
až ku slobode slávy synov božích
510
aj toto telo bude vykúpené.
BLÁZNICA
(s hlavou ovesenou, strapatou,
rozkladajúc sem a tam rukami a mrmlajúc čosi
nezrozumiteľné sa objaví).
PRAVDUŠA:
Ha, hrozný obraz! tá strašná zmyselnosť
z jasnej Umkovej ríše vyvábila
na pustatinu, na pekelnú Bluda.
BLÁZNICA
(jedno za druhým skoro):
Ha ha ha, ha ha ha!
Okolo mňa, kuriatka, okolo:
dobre nám tu, nikdy nám tak nebolo:
Haj, huj: poletuj —
Čo si môžeš, oretuj. —
Ja nešťastná! preblahá! —
520
Ha ha ha, ha ha ha!
(Sadne, strašne okolo pozerajúc.)
PRAVDUŠA:
To, hľa, je život! ktovie, radosť, či žiaľ,
či len veselosť žiaľu zúfalého? —
BLÁZNICA
(spieva škrekom):
Hádi, hádi, haj, haj!
Prišla Smrtná nedeľa,
biele húsky videla,
ku polnoci leteli
celú noc a celý deň;
čo si mi vzal, to mi daj:
Hádi, hádi, haj, haj!
PRAVDUŠA:
530
Oj, draho, draho platíš, človečenstvo
za tie poklady, čo si v nebi skladáš!
Oj, ale drahšie platíš to šialenstvo,
že si v márnostiach premnoho zakladáš!
BLÁZNICA:
Hahó, hahó, huhuhu!
Hlboké hroby, vysoké kríže,
povyše kosy, žaby poniže:
hej, ľudia, dajte, dajte päť koní,
že si päť detí mati dohoní:
hallo hó! tam za tú dúhu!
540
Huhú, huhú! —
(Uteká preč.)
PRAVDUŠA:
Tu máte strašný lósu svojho obraz,
smrteľné deti kvapného osudu!
Učte sa zradný pud váš k zmyselnosti
pod vládu dávať božskému zákonu:
Učte sa, tratiť márne zbožie zemské,
keď zbožie božie nechcete utratiť;
učte sa všetko mať, učte nič nemať:
a čo bys’ všetko mal, keď dušu predáš,
tak, ver, čo kúpiť chcel si, to si predal,
550
a čo bys’ nemal nič, len pravdu božiu,
bohatstvom Boha bohate zbohatneš.
POÉZIA a FANTÁZIA
(spolu v speve):
More vyschne, hory spadnú,
časnosť strhne hviezd oblohu,
ohne slnca tiež vyhasnú:
Ale pravda bude v Bohu!
Obraz ľudský zmažú časy,
tôňa tela v hrob sa zloží:
ale pravda večnej krásy
zveční v sebe obraz boží!
560
Život a smrť v jedno splynú,
svet z ničoho v nič sa stratí:
cnosti ducha čo vyvinú,
to sa k Bohu svojmu vráti!
Priestor a čas sa rozpadne,
svety koľaj svoju stratia:
ale pravda svetmi vládne,
pravdu veky nepodvrátia!

--- KAPITOLA 3 ---

Sôvet III.
(Lúky Šťasteny. Jasná letná noc; vpravo jazero Nestálosti, nad ním strmé
                    skaliny vľavo háj Smútku; po lúkách ohne Náruživostí sem-tam
                    rozložené.)
SVRČKY:
V zelenú trávku,
našu zábavku,
570
poskoč, poskoč:
z kvetu si medu
radosti od smädu
rezno natoč.
Pime, pime!
Užime
čerstvú rosičku;
v zime
spíme, nevidíme
zelenú trávičku.
SVÄTOJÁNSKA MUŠKA:
580
Príroda sladká,
naša dobrá matka,
krásu mi dala:
kade letím,
sama si svietim,
lampa malá.
Mesiačik svieti
z jasného neba,
mne ho netreba:
kde muška letí,
590
sama si svieti,
nikdy nehreší
a vždy sa teší.
HVIEZDY
(na jazere):
Na vode sedíme,
preds’ sa nezmočíme;
zrkadla nemáme,
preds’ sa uzeráme:
vždy sa trasieme,
báť sa nevieme,
radovať sa chceme,
600
keď sa ligoceme.
SVETLONOS:
Kto slepo chodí,
blysk môj ho zvodí
do jazera, blata:
radosť tiež vábi,
spochabí;
kto sa jej zverí,
neverí,
že je rohatá.
KVETY:
Milo nám je, dietkam Vesny spávať
610
na bielunkých ňadrách dievčiny;
radosť nám je milú vôňu dávať,
krásiť ľuďom trpké hodiny:
slávme Vesnu, matku detí,
čerstvu rosičku pime,
mladosť užime, leto uletí.
ISKRY:
Vyskakujme,
poletujme,
iskričky
620
sestričky!
Malým je dosť
malá radosť;
okamženie,
už nás nenie:
veseľme sa,
pominie sa
každá slasť,
zanikáme,
v slnci máme
630
našu vlasť.
VETIERKY:
Letíme si voľno, let náš je sloboda,
ten zelený hájik nám čo rybe voda,
najprv si radostne lístím zašustíme,
potom sa u krásky,
švárnej, hodnej lásky
s hodvábnymi vlásky,
do hračky pustíme.
HLASY:
Cing, ceng, tiny, tany:
nám je milý úkol daný,
640
hudbeny slávnosti slávme,
zabudnime disonancu,
v harmóniu sa postavme,
tancujme a veďme k tancu:
ceng, ceng, blesky Luny
osvecujú zlaté struny.
MILČO:
Neste ma ľahko, krídelká moje,
nad rozmanitým poľom života;
kuša a strielky, nesklamné zbroje,
prestrelia naraz srdiečok dvoje,
650
ranu zahojí ľúbosti dobrota. —
Tuto tri sestry, na hlavách koruny.
Hej! Milčo s vami,
holubičkami,
ide sa veseliť na lúky Fortúny!
(Milostenky vedú sa za ruky spievajúc.)
AGLÁJA:
Sladká je rosa smädnej kvetinky,
sladký je med kvetov kolibrimu:
ale sladšia ľúbosť ku dievčinky
čarokrásnej šuhajku mladému.
CHÓR:
Najsladšia je ľúbosť ku dievčinky
660
čarokrásnej šuhajku mladému.
HEGEMÓNA:
Milé leto spevu slávičiemu,
milé čisté zrno holúbkovi:
ale milšie deve ku milému,
keď sa vrelo vinie šuhajkovi.
CHÓR:
Najmilšie je deve ku milému,
keď sa vrelo vinie šuhajkovi.
EUFROZÍNA:
Drahý život je bytnostiam živým,
drahý balzam rane, ktorú hojí:
ale drahší cit, čo opravdivým
670
kúzlom večne dušu s dušou spojí.
CHÓR:
Najdrahší je cit, čo opravdivým
kúzlom večne dušu s dušou spojí.
(Prichádza Šťastena, pri nej na pravom boku jej dcéra Smejka, priateľka
                    Túžbena, na ľavom Úfanka, Ľubica, Fantázia, Poézia. — Závida sedí vbok na brehu
                    jazera; v blízkom háji obletuje ušatá sova. Obďaleč za chórom Šťasteny vidno
                    vystupovať Mizériu, pri nej jej dcéru Žalostenu, pred oboma sa tacká Strachoš,
                    otrok Mizérie.)
ÚFANKA:
Minulosť sa v snárstve topí,
sen je klamný obraz citu,
skutočnosť ho v čas úsvitu
v šalbe jeho pochopí;
prítomnosť je tieň života,
smrteľník ho večne chytá,
ale trpká mu istota,
680
že mu naveky len svitá:
Budúcnosť! k tej duch sa borí,
v nej si ľudstvo slávu tvorí —
v nádeji a túžby letu
zraje večný život svetu.
ŠŤASTENA:
Neverte spevu falošnej Úfanky,
klamlivé sľuby ona svetu dáva;
minulosť haní, v tom sme jednej mysli,
ale prítomnosť má pôžitok slastí,
táto je matka tajnej budúcnosti.
SMEJKA:
690
Z úst pravdy čerpáš, matka, slová svoje.
Kto zná, čo zajtrok životu pripraví?
šťastný, kto zlaté zrná okamženia
z prudkého času vymrví a plevu
bezcennú vrhne lačnej minulosti.
ŠŤASTENA:
Oj, nezná často svet blaženstva jadro,
na mojich darov nestálosť žaluje,
nevďačník! a sám v mnohých túžbach svojich
detskú nestálosť stále vyzradzuje.
Ako svojhlavé chlapča hračky pýta
700
a v okamžení zas ich odhadzuje,
prosí zas, dané zas nezná si vážiť,
a nad ich stratou s plačom horekuje.
TÚŽBENA:
Odpusť, vznešená priateľkyňa moja,
že ja som takej žaloby príčina:
ale odpusť aj priateľskej dôvere,
keď prst môj, nechtiac, na teba pokáže.
Svet sa v každučkom mení okamžení,
človek je s každou hodinou si cudzím,
a my sa lahko hráme s jeho lósom,
710
Príroda sama ľúbi rozmanitosť:
a čo by ku mne smrteľných pútalo,
keď by som večnú niesla jednotvárnosť?
Pomni, že sama v povetrí sa nosíš,
kde každá ťarcha k stredu svojmu letí;
pomni, že zvratná je tvoja podloha
a snadno zvrtne sa pod pätou tvojou;
pomni, že dary tvoje sú rozličnosť —
a priazeň tvoja dcéra Aprílova. —
Tak, ľahostajným hľaďme okom na svet,
720
nech si zem troví ovocie, čo rodí.
SMEJKA:
Odložme, sestra, veci neveselé.
Byť veselými a plodiť veselosť,
to je blažených bytností určenie.
Hopsa sa, hejsa! krásna noc nám hovie,
hviezdy sa iskria po nebeskom poli,
rohatý mesiac sestry v tanec zovie,
v húšti im spieva slávik neospalý,
a tie sa trasú, akoby skákali,
akoby všetky zaľúbené boli.
730
Svrčky sŕkajú, mušky poletujú,
iskričky z ohňov bystro vyskacujú:
Hejsa, hopsa sa!
ŠŤASTENA:
Milá Fantázia!
FANTÁZIA:
Vôľa tvoja je zákon Fantázii.
ŠŤASTENA:
Vtip je zábavy príjemný spoločník,
nápady tvoje život oslavuje:
podaj nám obraz rozkošnej hodiny.
(Ku Smejke.)
A ty vykonáš, dievka moja, verne,
čo žiada návrh mladej Fantázie.
740
Vieš, že v bohatej mojej pokladnici,
krem nedostatku všetko k službe stojí.
TÚŽBENA:
Voňavé kvety oblažujú čuch náš,
zrak sa zalúbil do stookej noci,
tóny milostné sluch náš zabávajú,
jazyk je sýty storakou sladkosťou,
každý pór tela pije čistý vozduch:
celá rodina zmyslov je blažená,
ale aj vyššie letia túžby srdca,
aj citu dá raj vtipná Fantázia.
FANTÁZIA:
750
Krížom-krážom vetrík šustí
vábnych kvetín stebielkami,
zelený breh v hru sa pustí
s bielopennými vlnkami:
Vlnka vlnku sem-tam honí,
nad nimi sa člnok húpa,
vozí sa a nemá koní,
ďalej ide a nestúpa.
V člnku sedí naša pani,
pri nej Smejka sa previeva
760
a Ľubica z druhej strany,
Poézia pieseň spieva.
Túžba Úfanku objíma,
táto na Budúcnosť hľadí,
Fantázia medzi nima
do priateľstva sa posadí.
Vlnka vlnku sem-tam honí,
nad nimi sa čln kolíba:
vlnka vlnku nedohoní —
tak sa čas za časom hýba.
TÚŽBENA, ÚFANKA a SMEJKA
(razom):
770
Výborne!
ŠŤASTENA
Milé! teda zahrajme si
jazera chladným menom Nestálosti.
Úfanka veslo spravovať nám bude,
Ľubica lósy svoje porozpráva
a Poézia nám potom zaspieva
veselú pieseň o scénach života.
Zábavný člnok, unášaj hladinou
jarú čeliadku k brehom spokojnosti!
ZÁVIDA:
Ha! žlč a jed sa leje mi po žilách,
780
keď na tie sestry bláznivé sa dívam.
Nežiadam síce s nimi piť rozkoše,
ale mrzí ma, že svet v nich sa teší,
že mňa Šťastena otrokyňou volá.
Ba horším sa vždy, keď ona poklady
svoje rozdáva a mne sa obracia
chrbtom, tá žena zlá, nespravodlivá.
Ja tu na brehu sedím osamelá:
oni, tie pávy pyšné, záhaľčivé
v spevoch veselých a hovoroch sedia.
790
Hoj, kebych mohla — tajnou rukou chytiť
člnok ten a ich prekotiť schytralo,
to by som za ich všetku slasť nedala.
ĽUBICA:
Tak vám zaspievam o tých láskach čosi,
jestli chcete ich vidieť divné lósy:
V vínnych duchov kamenici
sedí chasa podnapitá,
každý z nich už nakríž hľadí,
ten zíva a ten sa vadí,
ten sa pevnej steny chytá:
800
Či veríte? tu je skrytá
láska: a kde? — nuž v sklenici!
CHÓR:
Ha ha ha! ležia jak snopy,
každý z nich sa v láske topí.
ĽUBICA:
Dve farbičky v lícach hrajú,
mlieko a krv v nich sa točí,
do očí padnú šuhaju
a tu láske príde z očí:
Z očí? — čo to, ľudia moji?
To, že nevie sám, kde stojí.
CHÓR:
810
Ha ha ha! v tom nepokoji
každý predmet sa mu dvojí.
ĽUBICA:
Ten má lásku v peknom líci,
no, to prejde: skuhrák ale —
krása tomu ako skale —
v plieškoch zlatých celý žije
a lásku svoju ukryje —
No, či viete kde? — v truhlici!
CHÓR:
Ha ha! splesnelú vysuší
lásku na splesnelej duši!
ĽUBICA:
820
Čo načúva skočná deva?
Kde to hrajú? akí skáču?
Pôjdem? áno: hej, či skáče!
Pôjdem? nie: — niet konca plaču! —
Plače? nuž, lásku bez mála
na „körtánc“ angažírovala.
CHÓR:
Tá si — chi chi chi — vykoná:
láska tá v suchotách skoná.
ZÁVIDA:
Ako sa tie pávy chutne chichotajú
a Šťastene kvôli všetky blázna hrajú.
ĽUBICA:
830
Tam láska vonia pomádou,
tam sa za chlebík predáva,
tam chce vydať sa s parádou,
tam si s prstienkom pohráva:
ale najšťastnejšia býva,
keď sa do zrkadla díva,
a keď svet špatu vytrúbi,
sama v seba sa zaľúbi!
CHÓR:
Ha ha ha! čo Milčo všetky strielky zláme,
predsa ho len láska po móde oklame.
FANTÁZIA:
840
Vlnka šplechoce, voda peny rodí,
pod penou bystrá rybička sa brodí:
vlnky umĺknu, bublinka rozpadne,
chytená rybka z ruky sa vykradne.
ŠŤASTENA:
Čo nás po hádankách, Fantázia milá,
hádanky len prísne hlavy obľubujú:
Poézia myslí: sľuby sa sľubujú,
ale my žiadame, by ich i splnila.
ZÁVIDA:
Bláznivá Šťastena nové smiechy hľadá,
Poézia zase o nový žart prosí:
850
zabudla naľahko, táto chasa mladá,
že ich cesta meno Nestálosti nosí.
POÉZIA:
Vyplním sľub: ale čo samé vidíte,
nádcha ma sužuje od mraku do svitu,
často kýchať musím — teda odpustíte,
keď ma núti spev môj pretrhnúť tu i tu.
[
1
]
„V tomto svete keď sa kýchne,
hneď sa na zdravie voláva,
kompliment sa hneď vystrihne,
dol’ sa kloní každá hlava;
860
ale pritom myslí sobe:
Bodajs’ zajtra ležal v hro… ichý!“
CHÓR:
Na zdravie! na zdravie!
POÉZIA:
„Panna v chlapcoch preberala
ako s planými hruškami;
každý deň druhého mala,
bavila sa románami:
Košíkov na sto rozdala,
až starou dievkou zost… ichý!“
CHÓR:
Na zdravie!
POÉZIA:
870
„Nejedna žena pracuje
a doma sa s deťmi hubí,
muž si sem-tam špacíruje,
hrá, pije a cudzie ľúbi;
žene vraví: moja drahá,
a vernosť druhým pris… ichý!“
CHÓR:
Na zdravie!
POÉZIA:
„Šuhaj schodil sveta strany,
všetky krajny precestoval,
cudzie chváli, svoje haní,
880
vše na hŕbu skritizoval,
on všetko vie, všetko tupí,
len to nevie, že je hlú… ichý!“
CHÓR:
Ha ha ha! — na zdravie!
ZÁVIDA:
Aha, valia sa tam už oblaky tmavé!
POÉZIA:
„Nejedna fiflenka krásna
líčka svoje vychvaľuje,
blyští sa jak hviezda jasná,
čo pobledne, zamaľuje:
Tri krížiky! a — je mladá —
890
ale to je len par… ichý!“
CHÓR:
Na zdravie! chi chi chi!
POÉZIA:
„Veľkomožná sa cifruje,
šarpne, krinolíny, kvety,
mente, jupky si kupuje,
k bálu na fiakru letí:
Tak ide za zlatým zlatý
na konto — veď muž zapl… ichý!“
CHÓR:
Ha ha ha! na zdravie! ha ha ha!
POÉZIA:
„Študent skončil štvrtú klasu
900
a už na úrad sa driape,
zmrhal rodičovskú kasu,
už sa dlžôb, klamu chápe:
Múdrosťou, vtipom sa chlúbi,
a v hlave samé otr… ichý!“
CHÓR:
Na zdravie! ha ha ha! na zdravie!
MESIAC:
Adieu, sestričky! jak pilno žartujú!
Ani moje „zbohom“ vari nepočujú. —
POÉZIA:
„Elegant sa frizíruje,
chodí k pannám, derie boty,
910
na báloch paradíruje,
jakby nikdy neznal psoty,
a napokon chodí bosý,
lačný — o kus chleba pr… ichý!“
CHÓR:
Na zdravie! na zdravie!
SOVA:
Uhú, šuhú, uhú!
Jedna žalosť vodí druhú!
POÉZIA:
„Štucer v zime vystrojený
chodí vo fračku zapätý,
na botách podošvy neni,
920
von mu vyzerajú päty,
kartuje nemilobohu,
a kepeň má žid v zál… ichý!“
CHÓR:
Na zdravie! na zdravie!
POÉZIA:
„Muž nosí kľúčik za pásom
a všetko pred žienkou skrýva,
ale žienka svojím časom
hladkaním si kľúč dobýva:
Muž myslí, že je vrchníkom
a je žienkiným kon… ichý!“
CHÓR:
930
He, he, he! na zdravie!
OBLAKY:
Pod nami za svetlom noc sa valí tmavá:
pod nami so šťastím nešťastie pohráva.
POÉZIA:
„Kapitalista bohatý
každému sa milo smeje,
za vlasť chcel by život dati,
nad chudobným slzy leje,
na úroky dá čím vládne,
ale tridsať od sto kra… ichý!“
CHÓR:
Chi chi chi! na zdravie! chu chu chu!
SOVA:
940
Uhú, hu hú, uchu chú!
POÉZIA:
„Nejeden muž žienke ani
lacný čepiec nechce kúpiť,
gazduje, šporuje, chráni,
aj chudobných smie olúpiť,
celý skromnosti alfabet
vie — a najlepšie kaufla… ichý!“
CHÓR:
Ha ha ha! na zdravie!
HROMY:
Vždy bližšie a bližšie blýska sa a hrmí,
dajte pozor, ľudia! breh šťastia je strmý!
POÉZIA:
950
„Mohla bych vám ešte mnoho
o scénach života spievať,
ale zo všetkého toho
mohol by sa ktos’ domnievať:
Táto satiruje, škrečí
a sama je trup najväč… ichý!“
CHÓR:
Ha ha ha! na zdravie! chu chu chu!
SOVA:
Uhú, hu hu hú, uchu chú!
STRACHOŠ:
Preboha! — spíte? — zmámené!
Sova — po tri ráz — strašne — zahúkala!
960
Tma — hrôza! — či ste zmyslov pozbavené?
Blýskanie — hromy — víchrica —
Nešťastie — smrť! ha! jaj! beda!
(Víchor zahučí, čln sa prekotí; spoločnice, ako zo sna vytrhnuté, utonú v
                    jazere; čln čím hor’ tým dol’ pláva; na ňom sedí smrť; z hája hlas.)
MIZÉRIA:
Nešťastná sestra Šťastena, ach, tam je!
Šťastena, Smejka, Ľubica, Túžbena,
Poézia s Fantáziou! ach, sestry!
Preboha! nikto, nikto sa nehlási —
Strachoš, môj otrok, zhynul tiež nešťastník!
ZÁVIDA:
Ha ha ha! na zdravie! ha ha ha!
ŽALOSTENA:
Ach, mati, mati! aj Úfanka milá
970
v osudných vlnách tých sa utopila!
Ach, veď aspoň ona vše nás navštívila
a horúce slzy v očiach usušila.
MIZÉRIA:
Žaluj, dcéra, žaluj, moja, večne biedna,
žaluj, že lós zlostný nás takto zožiera,
žaluj, že hodina tichá ani jedna
slzy tie prehorké z očí nezotiera:
prvý hlas tvoj bol žiaľ, celý život bieda
a sama smrť chvíľky inakšej ti nedá.
KUVIK:
Uví, kuví!
SMRŤ:
980
Život mňa rodí a život zas ja rodím,
daň on mi privodí, ja mu jeho hodím;
narodiť sa, umrieť; započať, dokonať;
žiť, nežiť; kolísať, ľúbiť a pochovať:
v týchto sa koľajach svet človeka vozí.
STRACHOŠ:
Či počuješ, pani? — ha, tie hlasy, hrôzy!
MIZÉRIA:
Ustúp mi, obluda! čo zlé prípadnosti
horšími robievaš. Postoj, povedz, postoj —
kde sú tie, čo padli v nešťastie temnosti?
Čo nepoľutujú večný môj nepokoj
990
a súcitu so mnou, nešťastnou nemajú,
ačpráve, že jednu máme matku, znajú.
STRACHOŠ:
Šťastena — ha, Smrť! či nevidíš tie rohy?
Šťastena riekla, že — uhú! mráz studený
mi beží kosťmi — hu — hustá noc, mátohy!
Riekla, že nešťastie zas v blaho premení —
že — pani! či vidíš, ako zuby cerí
na mňa tam —
MIZÉRIA:
Hovor, vrav ďalej, sprepadený!
STRACHOŠ:
Že vzkriesi — vraj, zase — utopené dcéry,
1000
aj Úf — jaj! jak blýska sa, hrmí, uderí —
Poďme, pani —
MIZÉRIA:
Stoj, vrav; nemôžeš už byť nešťastlivejším!
STRACHOŠ:
Aj Úfanka zase k radostiam krásnejším,
aj Túžbenu, Ľubicu, aj Poéziu
s Fantáziou hravou —
MIZÉRIA:
Ach, chvalabohu! tak Úfanka žije?
Úfanka, moja potecha, nádeja!
Bez teba bieda v zúfalstve zhnije
a žiada si smrť, života zlodeja!
1010
Ale načo mi je biediť vo večnej psote?
Lepšie nežiť nežli hniť už vo živote. —
Úfanka! kedy sa sľuby tvoje splnia?
Či nešťastných večne bez pokoja vodíš?
Kedy ma z bied noci na slávy výslnia
vyvedieš a bytnosť moju znovuzrodíš?
ŽALOSTENA:
Neplačme, matka! ešte Radosť žije.
MIZÉRIA:
Ach, tá žije len, čím hodina odbije,
každý deň sto ráz ťa pohladí a pichne;
oceán búr žitia nikdy neutíchne!
TÚŽBENA:
1020
Hoj, strach, smrť, sestry! tešte sa, žijeme!
Kedy sa zas nových slastí napijeme?
Oj, keby len skoro zornica vyzrela,
aby tma odporná v peklo zaletela!
SMEJKA:
Veselo len, sestry! hej, lenže veselo!
Ušli sme smrti, šťastene ďakujme,
zabudnime na to, čo už preletelo
a znovu hopsasa, hejsa! poskakujme.
FANTÁZIA:
Stálosť, nestálosť pokrvná rodina,
života pol je imanie boľastí;
1030
šťastným by sa večná žiadala hodina,
nestálosť si žiada nešťastný syn strasti:
Či zásluha tvoja je to a či vina,
dneska v nebi sedíš, zajtra si v priepasti.
KOHÚT:
Kikirikí! Jasoň zlatý kantár chytá!
SMEJKA:
Počujete, sestry? radujte sa, svitá!
ÚFANKA:
Svitá: mrákavy nočné sa pominú,
búrka umĺkne a krásny deň svitne:
blaženosť zvädlá znovu nám vykvitne
a zlaté časy znovu sa vyvinú.
1040
Keď aj deň vo dni, čas v čase sa tratí,
čo dnešok vezme, to zajtrok navráti.
POÉZIA:
Svitne, sestry! svitne osud nový,
už na zemi nebo môžme mať:
Ale zlatý vek, ten opravdový,
ten nezvratný, len cnosť môže dať;
čo aj padne život cnosti zasvätený,
aspoň padne svätý, čistý, nezhrozený!
Kto si palác svojej blaženosti
na zmyselnosť, na piesok postaví,
1050
ten sa má triasť blízkej budúcnosti,
nad tým zvládne osud tvrdohlavý.
Vystav v poli ducha chrám blaha si večný,
v poli pravdy, tam je raj ten nekonečný. —
Darmo vzdychať nad rajom strateným,
čo môž’ zhynúť, to raz zhynúť musí,
darmo tešiť sa nad snom blaženým,
radosť žalosť, žalosť radosť dusí.
Ľudstvo! zbožnosť je tvoja úloha,
čas, priestoru nezná tvoja vlasť:
1060
jednou slzou vyplaš strasť i slasť
a spomeň si, žes’ rodina Boha!
[
1
]
Podľa poľského

--- KAPITOLA 4 ---

Sôvet IV.
TÚŽBENA:
Večný nepokoj, ustavičný hlad, smäd,
dráživosť, vnady rozkoše života
ku večným túžbam žiadosť prikovali.
S vlastnou bytnosťou pasovať sa musím
a v boji tomto vidím blaho svoje.
Túžba je hydra stohlavá: čo jednu
hlavu jej zotneš, druhá sa postaví.
Svetlá Šťasteny v okamžení hasnú
1070
a predsa osud tajnou mohutnosťou
unáša túžbu svetom zmyselnosti.
FANTÁZIA:
Ach, sladko, sladko hovieť si na mäkkých
pokrovcoch zlatej slávy a nádhery,
sladko prijímať poklony poddaných,
sladko v nebeskom ľúbosti objatí
a v krásach sveta sniť prítomnosť neba:
Milo je v penách medových pokálov
utopiť mračné živobytia chvíle
a v Oceáne srdečného hluku
1080
zničiť spomnenie trpké na smrteľnosť.
MEFISTO:
(v podobe pútnika)
Výborne, sestra. Bláznivosť je v potu
krvavom tajnú budúcnosť si tvoriť,
v krajoch neznaných hľadať svoje nebo.
Pravdivá radosť neorie, neseje;
žiadosti osud daň skladať povinen.
Opatrnosť je prvý zákon šťastia,
kde ten nevládze, tam pomôže rozum,
kde tento zbledne, tam sila víťazí.
Musíme nechať márne mudrovanie
1090
tým, čo neznajú užiť príležitosť.
Pochybnosť prvý zárod je nešťastia:
nám je pustiť sa smelo poľom túžob,
právom požiadať blaženosť od Boha
a nie žobráctvom almužnu vymodliť,
alebo život vyslúžiť v otroctve.
TÚŽBENA:
Kto si ty, stvora neznáma, dvojaká?
Odkiaľ prichádzaš ku mne? s čím posolstvom?
Milo mi, že sa strany mojej držíš,
a predsa tvoje priateľstvo jaks’ tajne
1100
pokúša moje podozrenie. Vyjav,
či vedie ku mne ťa čistá úprimnosť,
či úkladov mám tvojich varovať sa?
Akže je tvoja reč samá pochlebnosť,
tak ustúp: akže šťastie mi donášaš,
ukáž mi pravú cestu ku blaženstvu.
VOĽNÁ:
Pekné sú, pekné kraje slastí zemských:
ale vedz, že sa ruže v tŕňoch rodia,
že za dňom jasným mračná ponáhľajú,
že vina s sebou vždy pokutu nosí.
1110
Suseda milá! zapri sama seba:
ale pamätaj, že je cesta cnosti
úzka a prácam ťažkým otvorená,
kríž nevyhnutný, pokušenie veľké,
odmena slávna, budúcnosť neistá.
Tak sama neviem, čo ti k túžbam tvojim
povedať: ale voľ, ja som hotová.
SVEDOMEC:
Úzka je cesta ku širokej sláve,
šíra je cesta ku biednej úzkosti:
Pripoj sa k pravde, cti cnosť, vzývaj vieru,
1120
raď sa len Boha, hľadaj blaho večné.
TÚŽBENA:
Na krížnej ceste, ako v báji gréckom
Herakles, sama neznám si poradiť:
Hovor, úfam sa, že dôveru moju
osudu zlému diabolsky nezradíš.
MEFISTO:
He he he! švárna priateľkyňa moja,
vidíš, že Voľná, suseda ctihodná,
sama mi cele vernosť nezapiera.
Démon — ten čo nad tebou obletuje
a nedôverou do duše ti dýcha,
1130
to je nemúdry zaslepenec Umka.
FANTÁZIA:
Počuješ, sestra, dupot vraných koní,
štekot psov, sluhov obratných pokriky?
Pozri, kniežacia rodina k zábavnej
berie sa do hôr voľných poľovačke.
Ha, aká sláva v tom odeve — aká
v jarom zhovore vlaje utešenosť!
Počuješ hlasné rohy, zvučné hudby,
veselých spevov milú harmóniu?
Ach, je to chvíľa prešťastná, rozmilá,
1140
na pyšnom žrebci kvetošatým poľom
k horám zeleným zalietať a srnku
splašenú strelou nechybnou doháňať!
Tak je tu voľno v záhrade prírody,
tak dýcha sa tam pod rozmilým nebom
snadno, tak sa krv točí obratnejšie
mladými údmi, tak unáša city. —
TÚŽBENA:
Dosť, sestra, vidím obraz blaženosti,
vidím ho jasne: ó, kebych ho mohla
na mojom vlastnom lóse uskutočniť!
MEFISTO:
1150
Túžiť a túžiť! — Bláznivosť, sestrička,
bláznivosť, stáť pod stromom požehnaným
a po ovocí sladkom vrelo túžiť!
Samo k sebe sa zhýba, ponúka sa
a ty len ruku vystrieť potrebuješ.
(Stranou.)
Len si odtrhni! Strom zemských radostí
nesie jabĺčka krásne, sladké ústam,
ale žalúdok ťažko ti ich stroví.
SVEDOMEC
(tajno k Túžbene):
Never mu! hlas ten je pieseň Sirény;
čert nespí — sestra, omámiť sa nedaj.
MEFISTO:
1160
No, milšia ti je bláznivá pochybnosť
nežli príjemná rozkoše istota?
VOĽNÁ:
Poďme, Túžbena; bojácny Svedomec,
Svetlonos tajný ten sám sebou zhasne,
keď odhodlanosť pred ním sa postaví.
TÚŽBENA:
Ach, jeden máme cieľ, sestra milená,
ale ku šťastiu cesta nevedomá:
Ja túžim, ty chceš: ale slabosť jedna,
táž’ zaviera nám dvere blaženosti.
MEFISTO:
Haj, jaj, sestričky! kde vtip, tam je pomoc.
1170
Ja budem tretím vaším spoločníkom,
ja vodcom, radcom: čo hlava, to rozum.
Ty, Voľná, musíš byť vernou poddanou,
Túžbena cele na mňa sa spoľahne
a šťastný osud v ústrety nám príde.
TÚŽBENA a VOĽNÁ
(razom):
Prisaháme ti!
MEFISTO:
He he he! prísaha,
dušičky ľúbe, to je u nás málo.
Slovíčko zmĺkne a sľub sa zabudne.
Ja nežiadam nič, len pevnú dôveru
1180
na ceste k vášmu vlastnému blaženstvu:
Radosť moja je k dačomu dopomôcť
tým, čo si vážiť vedia moju radu.
TÚŽBENA:
A cestu akúže znáš k zlatým skladom?
MEFISTO:
Bez všetkých vražieb, bez ťažkej roboty,
bez nebezpečných kunštov čarodejstva; —
ačpráve svätá je vláda mágie —
môžeš pokladov veľkých sa docieliť:
Len pilno, sestra, vyplň radu moju.
TÚŽBENA:
Tak ma dač tiahne, vandrovník ochotný,
1190
počúvať tvoju poradu ku šťastiu:
ale moc tajná volá ma od teba
a podozrenie medzi nás sa stavia.
Medzitým kto je, kto by tie protivy,
čo svetom vládnu, nevídal, neskúsil?
A jeden predsa z rozličných odporov
víťaziť musí a druhý nepadnúť:
Tak, hovor!
MEFISTO:
Tak je, milá sestra moja,
a v tých odporoch kto vie múdro chodiť,
1200
ten si aj priazeň Šťasteny vyzíska.
Fundament je to: skalopevne veriť,
že v hlave pravá blaženosť nesedí,
ale si v srdci tvorí zlaté časy.
Život a zdravie — komu to nemilé?
Ach, ťažko ich je, ťažko, nebezpečno
stratiť pre hmlistú ríšu vedomosti:
idey pekné mágia rozumu
z končín nadzemských vodieva k človeku,
a miesto samospasnej skutočnosti
1210
prázdne výtvory Fantázie chytá.
Ba sám Blud, šibal — akoby sa hrať chcel
so zaslepeným mudrlantov svetom —
v odeve pravdy vystupuje a zas
v podobe vlastnej ľahkoverných dráži.
„Blud je!“ svet kričí na pravdu skutočnú
a zas „Pravda je!“ kde blud sa ukáže:
Tak blud za pravdu, pravdu za blud drží.
SVEDOMEC:
Ha, tento sväté veci znevažuje
a božské svetlo života chce tieniť.
TÚŽBENA:
1220
Ustúp, bezbožný!
MEFISTO:
Nerozumiete ma.
Ľútosť mám nad tým ľudom, čo len biedne
sa v snoch bezcenných deň a noc sužuje
a nevie užiť poklady rozumu.
Múdry, kto v poli oslávenej pravdy
kvetín nazbiera, spletie opatrne
do pekných vencov a svetu ponúkne,
čo nezná často sám, za čo zaplatil.
Hrdý titul, čo aj obsah lahodný,
1230
pekná väzba, čo aj kniha škaredná:
Tak vie vyhovieť múdry spisovateľ
aj túžbam sveta, ale — čo je hlavné —
vie aj svoj vlastný cieľ nechybno udrieť,
to jest, nahrnúť žltých, ligotavých —
TÚŽBENA:
A čo je potom?
MEFISTO:
Či nevidíš, milá?
Otvoril baňu radostí bohatú.
Potom z málička narodí sa veľa.
Chudobným slušno je tiež ruky podať,
1240
požičať vďačne: ale zas by zhrešil
proti záujmom vlastného života
a právo svoje, právo by zašliapal,
kto by na slušné úroky — len tridsať
od sta — nemyslel. Tak svet by sa vysmial
Sprostému, ktorý sám sebe nepraje.
Riadenie božie dáva príležitosť,
rozum užije príležitosť danú:
Nevďak a chabosť odstrčiť prst boží,
opatrnosť sa zmieri so svedomím.
TÚŽBENA:
1250
Ale poklony — ľúbosť usmievavá —
dobrý chýr —
MEFISTO:
Všetko, všetko sa podarí.
Len na tvár larvu postaviť poctivú,
susedom vhodiť na nos okuliare,
nedať si nazrieť do tajomstva srdca,
s vrchnosťou v zlatom pokoji sa držať,
vystaviť cnosti, ukryť nedostatky,
oklamať právom, kto chce byť klamaným,
reč hodne šíriť o veciach posvätných,
1260
pred očmi dávať, krem očí prijímať;
objímať zjavne, sladké slová dávať,
tajne zachovať chladnú ľahostajnosť;
jazyk od srdca a srdce od hlavy
v diaľke udržať; tak skúposť a štedrosť,
ľúbosť a chladnosť, zmyselnosť a rozum —
kde ako radí dobré okamženie —
ukryť a odkryť, haniť, vychvaľovať
a živly žitia tak múdro zjednotiť:
Tu šťastie samo — ani ho nehľadáš —
1270
za tebou príde život ti spríjemniť.
UMKO:
Ha! zlorečenec, zradca, pokušiteľ,
spasenia sveta bezbožný odporník!
Kedy už padneš konečne v ničotu
a zmĺkneš večne ku pocte národom?
Kedy ťa sila od Boha mi daná
konečne zrúti v priepasti pekelné?
Zaklínam šelmu skrze svätosť cnosti,
aby si vlastnú diabolstva podobu
prijal a čiernosť pekelnú obliekol!
TÚŽBENA:
1280
Ha, hrôza, diabol, pekelník! — Boh s nami!
FANTÁZIA:
Ako noc čierny — roháč — kozonohý —
MEFISTO:
He he he! divno, či je divno pánom,
že kľúče k srdcu aj v pekle sa kujú?
Nuž, k službám: čože rozkaz milostivý
otroku pekla a pánu naručí?
UMKO:
Ustúp naveky! lebo, akže možno,
obráť sa k Bohu, pravde, viere, cnosti!
MEFISTO:
Hm, hm! veru sa čudujem vám múdrym,
že deň od noci, bielosť od čiernoty,
1290
od draka ľúbosť a med od vipery
žiadate, páni. Ustúpiť? to nechcem,
ctiť veci sväté? — to je nie môj živel.
UMKO:
A akým právom svet zvodíš, pokúšaš
a rozkoš hľadáš v zatratení ľudstva?
Či môžeš dať mu osvety? doviesť ho
ku stráňam slávy večného spasenia? —
Či chválu, ľúbosť, vzývania, obete —
od vekov svetom sa túlaš — u sprostých,
ak nie divochov — získal si, dobyl si?
MEFISTO:
1300
Čo u divochov? vzdelanci mi slúžia.
Aká je rozkoš z ničoho dač stvoriť,
taká je radosť dačo v nič obrátiť.
Prekliatosť jedna k pomste ma naháňa,
tá, je vždy, čo chcem, vypadá naopak. —
Právo? mám právo, to čo Cnota sama,
k nej pridružil ma Boh sám a bezo mňa
Spasiteľa niet a nieto spasenia.
Sám ty mi z bratstva nesmieš vypovedať
docela, to svet celý uzná, verí. —
1310
Zná dobre Satan spády múdrych pánov!
UMKO:
Hlúposť, tmou vlastnou zaslepená si ty:
sestra je tvoja zlooká Závida;
pani je Cnota ti, ale nie sestra,
zrkadlo pekla si a syn mrákoty.
Byť rozkázal ti pán Boh zvrchovaný,
nie abys’ vládol s ním zároveň, ale
aby pekelnosť a sebeckosť tvoja
žrala, trestala sa pred okom sveta,
aby svet videl na zničení tvojom
1320
osud otroctva a slávu múdrosti!
MEFISTO:
Hm, hm! páči sa aj čertom horlenie:
ale myslím, že veľký ten Pán sveta —
ako ho sprostá pobožnosť menuje —
niekedy k službám rohatému pánu
aj múdrosť pána Umka požičiava.
UMKO:
To je lož sama. Kde tôňa rozumu
zdá sa na zlostných kúskoch pekelníkov,
to je rozumnosť nepravá, nerozum.
Kde sa posvätné zákony rozumu
1330
k veciam hanobným užívajú, to je
svätokrádež a šibalstvo diabolské.
MEFISTO:
Či Fantázia a mlsná Túžbena
sa tiež s Čiernymi často neporadia?
TÚŽBENA:
Sklamaná!
FANTÁZIA:
Sľubmi blaha omámená.
UMKO:
Škaredý zvodca slabej nevinnosti!
ZÁVIDA:
Hej, pani Cnota je pyšná sokyňa
a Pravdulienka je na svoj rod hrdá.
MEFISTO:
Tak je!
UMKO:
1340
Pokora je Cnoty ozdoba
a Pravdy tichá skromnosť je okrasa.
BLUD:
Ja mám po strane pol sveta. Tyran je
Umko a kradca ľudskej spokojnosti.
Svet musí v nič prísť, keď z ničoho vyšiel!
CNOTA:
Oponu blaha ja odkrývam ľudstvu,
tiene časnosti večné svetlo moje
zaháňa, vedie k čistým žriedlam božstva.
Mojim dáva svet vence oslávenia:
a ako slávna bola som od vekov,
1350
tak aj svet pozdný bude ma velebiť.
MEFISTO:
Márne chvastanie, milostivá pani,
zná to svet dobre, že ste nám rodina.
VIERONKA:
Odstúp, pekelník! len to, čo je z Boha
poklonu prijme od ľudí pobožných.
Tvoj osud peklo je a zatratenie,
rodina tvoja blud, bieda, zlosť a smrť.
Boží Syn, Kristus Ježiš — čo na púšti
zahanbil tvoje zlorečené sľuby —
zlomil aj silu panovania tvojho,
1360
keď život večný On svetu zvestoval:
„Kde je tvoj osteň, ó smrť?“ Keď On pravde
vymeral cestu k duši vykúpencov:
„Kde je, ó peklo! to tvoje víťazstvo?“
TÚŽBENA:
Ach, život večný! život duše v Bohu!
Tam túži duša moja prebudená!
FANTÁZIA:
Tam nad hviezdami, sestra, zlatistými,
v plnosti krás a v nebi svetla svetiel;
kde v sláve pijú duše vyvolených
bolestí zemských blahé zabudnutie;
1370
kde čas nevládne, priestora nepúta;
kde večne plný kalich blahoslávy
sladkosť anjelskú nosí k ústam svätým:
tam sa zanesme na krídlach nádeje.
PEKLICA:
Bláznivé sľuby to pyšného Umka,
klam to Pravduše večne mi odporný.
Mne síce dávno už sprostá Ľubica
v rode Dušana skazu vykonala:
ale čo potom? — nenávidím Boha,
pravdu, cnosť, svet, ľud — všetko nenávidím!
SRDOŠ:
1380
Tak, hej tak! peklo predsa má zvíťaziť!
My búriť, zúriť, trhať vždy budeme.
Ty staneš z jednej a ja z druhej strany
pozemských končín a satanskou vládou
zrútime svety v priepasť zatratenia!
UMKO:
Umĺkni, slepá, slabá rozzlobenosť!
Zúrivosť sama proti sebe zúri;
kto pľuje k nebu, v tvár mu slina padá.
MEFISTO:
(stranou)
Peklo! synovi podaj výrečnosti,
aby vec tvoja v hanbe nepodľahla!
(Nahlas.)
1390
Rečník je síce výborný, pán Umko,
ale skutočnosť nemá v svojej vláde.
A čo by vyšiel na štít Himaláje
a hlásal slovmi hromov Paromových
pochvalu pravdy svetom šírošírym —
mne moji drahí priatelia zostanú!
PRAVDUŠA:
Rúhač bezbožný! svetlo svätej viery
ešte nemohlo konečne ťa zničiť!
Darmo protivíš sa duchu večnému,
keď Cnoty božskej nebáť sa nebojíš:
1400
Vedz, že čo Umko, Vieronka a Cnota,
bytnosti božské, k spaseniu poslané
a nesmrteľné — smrteľnému svetu —
rečmi a dejmi svojmi prezvestujú:
To ja, Pravduša — celým božím právom —
schvaľujem, tvrdím, zastávam a slávim.
Opakujem a stvrdzujem reč Umka:
Dal ti Boh bytnosť dlho zhovievavý,
len aby sa zlosť a pekelnosť tvoja
hrýzla a žrala pred očima sveta,
1410
aby svet videl na hynutí tvojom
osud otroctva a slávu múdrosti.
MEFISTO:
Rečí sa tvojich, Pravduša nadutá,
nebojím: ale že hlas tvoj protivný
vystáť nemôžem, na ten čas odstúpim.
Vedz ale ty tiež, že tak pohanený
rod Belzebubov pomstu vám prisahá;
že pokoj sveta, truc vám, budem búriť,
odvádzať od vás a mohutnou silou
tiahnuť za sebou pokolenia zeme.
1420
Čo svet podvrátiš, čerta neobrátiš.
Keď chceš sa v zápas pustiť so Satanom,
krvavým potom musíš čelo rosiť,
zakúsiť tvojho víťazstva drahotu.
Ba keď aj trúba v ten zlý deň zaručí,
pekelný plameň zašľahne na svety,
smrť svoje čierne brány poroztvára,
múmie vzkriesi a tône obledlé
pred Bohom stanú si nespravodlivým;
keď peklo strašným praskom sa rozpadne
1430
a ďasov svojich, dymom učadených,
v priepasť ničoty vykrcne: aj potom
uznáš, že silný bol Mefistofeles! —
CHÓR ANJELOV:
Svätý, svätý, svätý je Hospodin,
meno jeho slávte, šíre svety!
Svätý, svätý, svätý je Hospodin,
opakujte, hviezdy, moria, kvety!
Rozum, pravda, cnosť a viera pravá
ku slobode žiadosť priviesť majú,
priviesť ľudstvo k blahoslavia raju:
1440
tri razy im sláva, sláva, sláva!
TÚŽBENA:
Vrelú vám vďaku skladám, sestry božie,
že ste ma slabú peklu vyrvať znali:
Po veciach svätých túžiť večne budem,
až božskú nájdem vo vás spokojenosť.
PRAVDUŠA:
No podaj ruku mi svoju, Túžbena,
ku posvätnej spolu pôjdeme Svobude.
CNOTA:
Mne druhé podaj priateľské rameno.
UMKO:
Vieronka a ja, cestou nepochybnou,
k milej Svobude vás doprevadíme;
1450
cesta k nej klamná, neistá a často
príkra a tŕním pichľavým posiata. —
Hľa, tu prichádza práve nám v ústrety
vznešená naša verná priateľkyňa,
tá moja milá, moja večne milá.
SVOBUDA:
Poďte v objatie vrelé, sestry milé,
aj milý ty; už dávno túžim po vás
vediac, že aj vy tiež po mne túžite.
Túžbenka! — ach, ty zriedka veru vernú
navštíviš svoju priateľku Svobudu.
PRAVDUŠA:
1460
Zvodca pekelník už-už v sídlo svoje
strhol nevinnú: túži teba vidieť
a večnú ľúbosť verne ti prisahať.
SVOBUDA:
Kto necítil putá zlosti,
nepil kalnú rabstva vodu,
nezná žalár zmyselnosti:
ten neváži si slobodu.
Kto nevidel božstva slávu,
po večnosti nezatúži,
cnosti nedá ruku pravú:
1470
ten slobodu nezaslúži.
Komu zmyselnosť nestála
nad rozum vzácnejšou býva;
šťastnejšia od neho skala:
ten otroctvo svoje vzýva.
Komu pravdu za posvätnú
srdce len tak chladno bije,
za ňu nedá slasť ostatnú:
ten otroctvo neprežije.
Sloboda si voľno letí
1480
nad života dolinami,
nad oblakmi slávu svätí
so svojimi miláčkami.
Otrok vzdychá nad šialenstvom
svojím vlastným, v ktorom hynie:
sloboda sa človečenstvom
silne k Bohu svojmu vinie.