--- KAPITOLA 1 ---

Na pamäť M. H.
[
1
]
[
2
]
[
3
]
Dávno ja v obraz jeden zostavil svoje sny
i oživil som si ho dychom svojich piesní.
Ten obraz srdcom mojím jedine kolíše,
ten obraz dušu moju pohýna do vyše:
to obraz Tvoj — tos’ Ty, Otčina!
Myslel som si: no teraz kto mi dá istoty?
Neznám, či je to ona? a čiže si to ty —
kráľovná Slávy diev, Marína!?
Stojím si nad hladinou tichonočného plesa,
kolo mňa ligocú sa hviezdnaté dvojnebesá.
Oko moje v žiarkráse dvoch svetov zamára sa
a duša v piesni jednej sladučko rozplýva sa.
Tak stojím. Oj, Bože môj — tak stáť mi večne doprej
na krásu krás sa dívajúci,
na slávu slávy spievajúci —
Otčiny — Maríny svojej!
Dávno ja Teba spatril — nikdy nevídaná,
Ty sestra duše mojej, Ty spevcov Zlatá panna!
To mesiačkom osvetlenú,
nad Váhom snívajúcu —
blýskavicou ožiarenú,
hromobúrku vedúcu.
Oj, znám Ťa, znám — Ty otca svojho dcéra!
Vo výške letov Tvojich zrak zemský umiera.
No túž, no lietaj si len — až ta, kde nik nebou:
pieseň má a národ môj poletí za Tebou!
R. 1863
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
Rozumej Maríny Hodžovej. V Banskej Štiavnici 1863. Prvý raz odtlačená v Sokole II.
          1863, str. 450 — 1, 15. októbra. Názov Na pamäť, pod názvom iniciálky M. H. V oboch rukop.
          Sobr. Spevov. V Spevoch vynechal Botto dva verše z poslednej slohy:
Ty sestra duše mojej, Ty spevov Zlatá panna!
To na sokorci Kriváňa
osvitnutou žiarou rána,
to mesiačkom… atď.
Podčiarnuté verše sú v prvom uverejnení aj v oboch rukopisoch.
[
3
]
Marína Hodžová
, dcéra Michala Miloslava Hodžu, vyznamenala sa v
          obrane svojho otca v máji r. 1863 smelosťou a odhodlanosťou. M. Hodžu i s jeho priateľom
          dr. Makovickým, vracajúcich sa podvečer 15. mája 1863 z Trnovca do Mikuláša, pri osade
          Ráztoky ťažko zbili. Útočníkmi boli Belo Lehocký, stoličný komisár bezpečnosti, a
          Rástokay, zvaný Motúz. Čin mal politické príčiny. V Mikuláši bola z toho taká búrka
          odporu, že 17. mája zástup 4000 ľudí demonštroval v stoličnej dvorane i na námestí pred
          stoličným domom, žiadajúc potrestanie útočníkov. Marína vyskočila na stoličku a verejne
          prisahala pomstu za zbitie svojho otca, ak sa spravodlivosť hneď neprislúži. Tento smelý
          čin nadchol Bottu na túto pozdravnú báseň. Túto Marínu ospieval i Ondrej Sládkovič.