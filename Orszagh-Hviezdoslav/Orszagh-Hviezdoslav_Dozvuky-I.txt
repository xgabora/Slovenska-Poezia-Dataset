--- KAPITOLA 1 ---

Hí!… aký nepríjemný zun!
Hí!… aký nepríjemný zun!
— Ach, verím: pranič zvuky nestoja,
čo z rozprskaných vyšli strún,
z popukaného hudby nástroja…
Môj Bože! kde mi zápal mladý,
kde sladký akord raných pocitov,
keď vo veršov sa ulievali sady,
vrúc, kypiac silou muštu valitou!?
— Nuž, vidíš! nie viac tvoja vec:
bŕsť prsty v strunách — bez predošlej vlády;
zo všetkých ohňov — popol nakoniec;
radosti všetky schudnú — na osti;
no a tiež zretedeľné preds’:
mušt odvaril, kde po každom je hrozne…
I uži radšej mojej rady:
skloň šiju v jarmo nutnosti,
a k svätvečeru svojho pokoja
zrob, že i toten škripot doznie —
— Lež, človeče! mlk u nás —
— Veď hej, hrozné!
Sťa na bojišti — bez boja,
bez smrti — v hrobke; klady, klady, klady…
že žiť sa sotva sladí!
— Tak zaškríp aspoň… ako ja.

--- KAPITOLA 2 ---

Kam pripäť začiatočné slovce
Kam pripäť začiatočné
slovce to, na ktoré z ôk,
zo slučiek od myšlienok?
že za ním snuť sa počne
pásomko neskorných slôk,
pramience rôznych nití
dľa toho, do práce jak
priadku to nevdojak schytí:
povoľné, nevoľné city —
ruch vášne, tiesne tlak.
Kde nadpriasť? — Toť, mi kúdeľ
duše; ach, od rána čias
— nač? neviem pochopiť raz —
môj neodbytný údel!
šmarený, zdvihnutý zas…
bo nie vždy hodváb hladký
ľanu, čo z neba vzal kvet:
klky aj — neresť tá priadky! —
Odtiaľ tie chlpy, tie zmätky,
že vláknam skladu niet?
Kam udrieť, zdroj by hrkol,
zazvoniac večernú zvesť…?
Ej, hockde: — na kužli jest
povesien
[
1
]
po dúm vrchol;
v prsiach dosť citlivých miest —
Za štipkou-kvapkou prvou
potečie pomyslov rad,
namoklých akiste krvou,
s nejednou šmúhou i mrvou,
i s leskom slzy snáď…
[
1
]
povesno
— zviazaná hrsť ľanu

--- KAPITOLA 3 ---

Dosť potieklo z hrude tej
Dosť potieklo z hrude tej
tavu citov, dosť už, hej,
ba i primoc, by sa zdalo;
ale, hľa, zas zblbotalo — —
Jarček sprvu, šarvanec
všetečný — hja, mladosť preds’ —
po lúke hrk! vaľkal vienky,
s lúčmi hral sa o prstienky…
Zvážnel zatým odrazu,
z vyššieho jak rozkazu;
tečie, zdá sa, pošiel ločkom:
zmrklo — svitol pod oblôčkom!…
Potom jakby z brala zas
vybúšil prúd v dusný čas,
zvonom v púšť zaznieva riava:
poďte piť! som čerstvá, zdravá!…
Opäť potok — vo príval
zhrnúc hnev a bôľ a žiaľ,
hučí, stene… brehy zvládze;
chcel by strhať všetky hrádze!
Škarpy
[
2
]
rozbiť, okovy,
podmyť pýchy budovy!…
Márne: — penou tresky-plesky;
v plač sa pustil, žalôb stesky —
Až si zúfal — unylý
šepce len sťa z mohyly;
opľasol, ach — iba kal už:
chmár zrkadlo leda, kaluž…
Ale spôsob očisty:
hľa, zas prameň striebristý!
Odkiaľ, kde sa vzal, len Boh zná;
perly stýba — či sú hrozná?
Zurčí, spieva dolinou,
jakby slnko tieklo ňou:
krištáľ, v ňom sa dúha smeje;
kúpeľ, úber do nádeje!…
Tak sa prúdil od mladi
z hrude cit, vždy nálady
úprimnej, zhlboka, splna:
klokot srdca, duše vlna — —
Dosť potieklo, dosť už, hej,
ba i primoc vlahy tej:
crkne ešte, bude málo:
najskôr — vposled zblbotalo.
[
2
]
škarpy
— tu hať, hrádza

--- KAPITOLA 4 ---

Podhradskému
[
3
]
Starý strom, a čo má kvetu,
nesčítals’ tie tisíce —
Niet mu rovne, nie tam, nie tu
v kruhu rodnej štepnice.
Pravý ženích! pod nebesá
vyšiel svadbiť, šťastím plesá,
skvost na sebe veľkolepý…
viďte ho a — zahanbte sa,
mladé, a preds’ prázdne štepy!
Jak sa jaše na úslní
(jabloň! — sama s množstvom hviezd);
krásou svet, vzduch vôňou plní:
tak záhrade robí česť.
Konáre má za oltáre,
horí láskou v bielej žiare,
nášho bytu nesúc sklepy…
Hanbite sa! dovtípte sa,
bujné, a preds’ pusté štepy!
I u sklonku miazgy obeť,
jara nošu, hrb kde liet;
ľuďom rozkoš, včielkam obed —
niet mu páru, nikde niet!
Každý kýpť je sľubná ruka,
každá sneť kyticu núka…
Koše chystajte, nie črepy —
Priučte sa, pokajte sa,
silné, preds’ jalové štepy!
Chválim ťa, náš sivý strome,
pozdravujem nastokrát,
našich chráme túh, snáh dome,
bele-, vele-, vyšehrad!
Pýš sa — môžeš! — slávou lesa;
pod tebou v tieň chamraď klesá:
kvet tvoj mámi ju a slepí…
Zapýrte sa, osypte sa
kvetom už raz, naše štepy!
[
3
]
Podhradský
— Jozef Podhradský, nar. 19. apríla 1823 v Skalici,
          ev. farár slovenskej cirkvi v Pešti, potom profesor na gymnáziu v Novom Sade, Sombore a
          Belehrade, umrel 14. októbra 1915. Písal práce dramatické (Holuby a Šulek, Vyhodený
          študent, Mataj a jeho svet), básne a i.

--- KAPITOLA 5 ---

Bysterskému
[
4
]
Vraj, Oravienka naša úbohá
je… (odhaduje povesť zhrda):
zem číry kremeň, oceľ tvrdá,
a nad ňou nebo — bez Boha;
ba zrovna Bohu padla za chrbet,
vraj; na jej brdách čítaš rebrá;
Choč v ovsa venci s mamom striebra
a krížom orie rieka bied…
Čo povieš na to, bratku milený,
syn Oravy ty umný, rázny?
Šak: z povrchu že súdia blázni,
zísť leniac sa im k prameni…?
— Mne snívalo sa o nej kedysi,
za žiactva ešte, keď som za ňou
túžieval mysľou uplakanou —
čo za sen? Hja, dnes odvisí
už od pamäti starej, pobledlej.
Strp: šibla, hľa! v diaľ peruťama;
i nech jak pštros (tiež pravda známa)
vtip strčí púšte pod závej — —
Tak bolo (aspoň pamäti znie zvesť):
Mrak noci drepel nad Oravou.
No znezrady: jas klenbou tmavou,
jak otvor! — nie však priesvit hviezd —
Nebeské okno, hej: a u neho
Boh!… s vážnou tvárou; starosť azda
mal: nu, nie maličkosť, sám gazda
na poliach sveta šíreho!
Tam meškal, hlavu v sklonku ustatú,
tú múdru hlavu na pravici,
tej všemocnej, ňouž, jak mu v líci
zhrá sudba, delí odplatu.
Vtom obzrel svet — zrak spustil k Orave:
a milosťou sa usmial vnadnou
jej; cítil s ňou (hľa, je Boh nad ňou!),
i prežehnal ju láskave.
Mrak zbledol, zvirgal, zhrmiac z celých síl —
Snáď láska, toť, mu iskru vnukla:
zem aspoň (kremeň, oceľ) pukla
vtom, z jazvy však — klík! pierko! byľ!
to vzhúklo zhurta pudom všetkých túh.
(Tak bude: Boh — ruch všade, náraz —
dal domyslieť sa mraku: zaraz
v ten drsný prsník blesku pluh…
A byľ jak orlicou by vzlietala,
tak vzrastá, bujnie, rozkladá sa;
ňou v kystkách sklenky: riasa, krása,
metlina — hviezdna povala!
A nad Oravou svitli nebesá,
jak nikdy predtým v noci jej, dni:
byľ sviecňom im — náš ovsík biedny!
Nie, nikdy toho čudesa!
Div, zázrak!… híkam i dnes: z byle strom,
strom s plodom hviezd! a, ľaďže, ovos!
a rozsahu až k Býku, po Voz
(či zviezť ho?…). Vskutku, za vzor snom!
— Len sen, ach… oriešok však: vo štipce
s ním! — Tu niet mágov,
[
5
]
žreckých osôb;
ty, zemko, sprobuj lusk: máš spôsob,
súc znalcom v apokalypse.
[
6
]
Ech, každý sen je šaľbiar, posmešník!
Však Oravu bár mnohý dráždi:
ten jej chýr preds’ k cti zdražil navždy,
povýšiac ovsík na svietnik…
[
4
]
Bysterský
— dr. Juraj Janoška, ev. farár, neskoršie biskup v
          Lipt. Mikuláši, nar. 26. decembra 1856 v Dolnom Kubíne, umrel 27. januára 1930 v Lipt.
          Mikuláši. Redigoval Cirkevné listy, Tranovského kalendár, založil vydavateľský a
          kníhkupecký spolok Tranoscius, písal o Hviezdoslavovi, Kollárovi. Po prevrate 1918 stal sa
          jedným z predsedov Matice slovenskej.
[
5
]
mág
— staroperzský, médsky alebo chaldejský žrec, ktorý sa zapodieval aj astrológiou („predpovedaním“ osudu ľudí podľa zoskupenia hviezd v deň ich narodenia); u starých pohanských Slovanov žrec bol obetujúci kňaz.
[
6
]
ty, zemko, sprobuj lusk: máš spôsob, súc znalcom v apokalypse
— ty, krajan (tiež oravský rodák), skús rozlúštiť, sen (ktorý tu básnik rozpráva), veď sa vyznáš v apokalypse, t. j. vo výklade mystických proroctiev o konci sveta, ako je to opísané v novozákonnej knihe „Zjavenie sv. Jána“. Hviezdoslav tým naráža na  Janoškovo kňazské povolanie.

--- KAPITOLA 6 ---

Je vskutku lúk ten pestrý koberec
Je vskutku lúk ten pestrý koberec
nad všetky ľudské tkane: doista
rúk iných činovať…
[
7
]
kás’ z neba pliec
upadlá na zem šata menistá.
Kým spíme my, ho najskôr anjeli
vše spustia služným slnka pableskom
s tým, by ho, vzchodiac, hneď i rozstreli
tu po spôsobe za hviezd nebeskom.
I len si sna rmut z očú vytreme,
div zblýska pred nami: sa rozletel
už čalún v šír — Kde vzal sa? zo zeme?
Nie, prach byť nemôž’ toho činiteľ.
Na taký zázrak nedospela zem,
bár stará je i plná tajných síl;
tu povedomý treba záujem,
vznet, tvorčí pud: by tak sa vyrazil.
To žiada dômysel, jak azúr sám,
tak hlboký, prv vzorec nakresliť;
a prstov žiada, vyplniť ten rám
hrou rozvitku, tak jemných, jak má svit…
Však nech je, jak chce, na pôvod, vznik s ním;
nech márnosť chodí i v tých podobách:
je predsa kvet tu zjavom jediným,
čo zlatým robí i ten biedny prach.
Krás rozmanitých, ajhľa! hromada:
a bez závisti preds’, ľsti, samochvál;
len toho slávu každá vykladá,
kto v snem ich veľký takto povolal.
Nie, krásy tej, tej nemej miloty
a výrečnej preds’ nad slov bezpeku,
tej nehy vonnej, rosnej čistoty…
niet nikde inde — ani v človeku.
A všetko iné časom zvšedneje,
nás omrzí tu, ženie pominúť —
len zakvitlej ten pôvab nádeje
nás zdrží vše, nám sladiac žitia chuť.
Jak do duše mi svieti! na tele
jak zahrieva ma znova… Ó, až raz
do chladnej-tmavej ľahnem postele,
tým krovom prihoďte ma, prosím vás!
[
7
]
činovať
— plátno z konopnej alebo ľanovej priadze

--- KAPITOLA 7 ---

Keď skvitne orgován
Keď skvitne orgován,
kol vetvíc na stojan
kysť stoknúc lampou jasno, vonne, milo:
to znamenie, že jaro otvorilo
svoj ohrad dokorán.
Že každý smie dnu vojsť,
kto právo na radosť
má, svetlým zanáša sa predsavzatím,
čo žrec kto kráse slúžiť chce a zatým
s ňou hodovať čo hosť;
kto s kvietím vie sa hrať
sťa vrstovník, sťa brat,
jak ono v kalíškoch, peľ zlatý v duši;
je vtáčkov druh, čo raz mu srdce búši,
v spev vyznie toľkokrát;
kto, čujúc bublať zdroj,
hneď cíti zvrieť i svoj
túh prameň božský, i je spôsobilý
pre méty vysoké, v ňom rozvil sily
sám tvorčí nepokoj;
kto vládze párom kriel,
by k cieľu zaletel,
keď nohy chabnú v bystrom zaberaní,
hnal ako pablesk po zoristej stráni
čo slávy čakateľ…
— Ó, kedys’ za mladi,
kde nič nám nevadí,
nám všetko rovná cestu, v most sa spája,
jak chvátal som v ten raja máj, v raj mája,
tej plný náslady!
Dnes? kriela opadlé,
jak v putách noha dlie —
V zyv zahral roh, zriem ruch, z líc snahu žhavú:
nie, nestačím len sivú skloniť hlavu
na veku zábradlie…

--- KAPITOLA 8 ---

Na skalisku stred hlbokých lesov
Na skalisku stred hlbokých lesov
povyčnelom strmo, sedí orol,
smutný orol, ťažko zamyslený,
s naklonenou ponad priepasť šijou.
Slnko mladé vyšvihlo sa v obzor,
šťastný víťaz z boja s noci mraky,
postupuje slávne voždy vyšej,
čoraz ďalej zatykujúc v priestraň
pableskové ciele vlády svojej:
pri ktoromžto sveta zaberaní
sprevádza ho celá vzduchu čeľaď,
s plesným krikom všetci operenci;
iba orol nepohol sa ani.
Osnovalo i skalisko lúčmi
zlatistými, až sa zdalo horieť
ako oltár k sviatku; tmavým lesom
upustilo zatým svetla klbko
s pousmiatím, od radosti zrazu
že vydýchli splna zelených pľúc
valným prúdom duše živičnatej,
i sokorce
[
8
]
sa mu poklonili,
zašumeli vďakou dovysoka,
vanom sčeriac tým i orla perím:
ten však ani nevšimnul si toho.
Nakuklo i v priepasť pod skaliskom
konečne, v jej plesa zrkadielci
zihralo, tvár omylo si rýchle
a (bo kúpeľ pristudený hádam)
odrazom hup! nazad vozvýš — prosto
do orlových zamútených zreníc;
ale orol nepodbal ni na to.
Sedí, jak prv, ťažko zadumaný,
s nachýlenou ponad bezdno hlavou.
Včera bolo či zavčerom ešte
alebo dňom predtým: na štít zletel
skaliska toť z nadoblačnej výše,
zletel, sťaby na zbadanú korisť,
jasnou strelou — a či skorej sklesol,
zarazený jakby bleskom, vlastne
vlastnou tiažou strhnutý vdol, hnaný?
toľko len, že stihnul zachytiť sa
stanoviska paznechty vtom a že
nepremeral i pozemskú priepasť…
Keď za hviezdnej oddýchol si noci,
ostatok síl zobral — ovšem, i v snách
na zoristom štíte najvyšších hôr
ako kráľ si tróniac-dvoriac, abo
horujúc si o výprave slávnej:
lenže slnko lúče vypustilo,
rozstrel i on naširoko kriela,
so slncom by pomeral sa v letku,
otočil zas sveta svojho okruh;
posošil sa, na spáry sa vypäl,
napruženia, rozmachu dal krídlam:
ale tieto, ako olovené,
nalomené akoby dve vetvy,
listy zvädlé, okväcli mu zápäť.
Desom zmrzol: čo to za nehoda?
aký pád to v žití vtáka, jehož
púť — blankytná prť — vysoko vedie
ponad kúdol, zášť, úklady nížin?
Nijak neznal vysvetliť si. Takoj
ískať začal v jednom, v druhom krídle,
pátral, skúmal… a čo našiel? Beda!
Na oblúku ich viac zradných medzier
po perách; i kormidelné brká
naštrbené tu-tam, bez perúťok…
Óvi! zúpel z rozbolestených pŕs,
horké slzy vyhŕkli mu z očú;
driapy zaťal do skaly, ju krušiac,
a jak úlomky z nej, rovno s nimi
padali mu slzy do priepasti,
až mu oči hmlistou zašli pláchou.
Narovnával ešte potom oblúk
kriel zobákom — česal perie, čuchral;
sproboval aj vzletieť, avšak darmo:
nedostačil záprah túh a námah.
Dnes už, vidiac vzchodiť slnce, skladať
paprsky zas na perute zlaté,
nepokúsil o podlet sa viacej;
odrieknuc sa jasných výšin, kolies
závratných v nich, jazdy na oblakoch,
pôtok s víchry, s druhmi zápolenia,
po záboroch hodov bohatierskych,
i sa v celom byte oželejúc,
čupí si, jak prikovaný k bralu,
nahrbený, opustených krídel.
Ale včuľ preds’ trhnul sebou, vzpriamil
krk, rozkriačil hákovitý zoban,
po oblohe mrskol mračným okom,
a tu z hrude vydral sa mu ponos,
žaloba, kej nepočul svet dosiaľ:
„Ó, ty sudbo neľútostná! na svet
doľahlá ni balvan, lomcujúca
ním sťa byľkou, kedykoľvek zachce
vrtoch tvoj… no, vyznaj, ukrutnico!
predrenico,
[
9
]
povedz, kto ťa prosil
o tú biednu smidku živobytia!?
ja? on? — nikto! Sama nanútila
si ho tvoru nevoľnému darom,
darom i mne!… Tedy odpovedaj,
šudierko: nač sa mi bolo zrodiť,
keď zaplatiť žiadaš za to smrťou,
zhynom za vznik? nač slasť mi i rozkvet
zažiť mladi, na pustý keď prieloh
staroby ma odkazuješ teraz?
nač mi dostať kriela, keď ich vrátiť
som povinný — ? Prečo navnadiť sa
krásou sveta k podráždeniu zmyslov,
keď ju načim zajesť jeho špatou
na zalknutie? Počo hrdý výlet
do azúru, zneistený zvratom,
zátoka kams’ v priestor nekonečný
a preds’ zrazu s času hrádzou? K čomu
bratanie sa so svitom, hold hviezdam,
sfér návštevy? triumf horovania,
vrcholenia prestol — oheň túžby,
snáh horúčka, záľub-útech kúzla,
ctižiadosti osteň, záchvat vôle,
nádej, trôfalosť… hach! všetko načo,
keď mu koncom — západ, ostyd, popol…?
Záškodnico, odpovedaj! — Mlčíš
na výčitky, ako krivdíš tvorom?
Nepobodnú, nepohnú ťa? Verím,
bez srdca ty! — ba, môž’, niekde v kúte
utajená večna, zadŕhaš sa,
dusíš ešte škodoradosťou, hej:
že čo tvor, je hračkou ti tu púhou,
k vyrazeniu bláznom kýms’… a chudák
(tvojej šaľby zlepením) len pozde
prichádza, ach, k toho povedomiu…
Ale smej sa, závratnico, rehci
do zájdenia: ja preds’ prv ťa poznal,
aspoň zamak prvej, prezrúc zradný
úmysel tvoj so mnou — hľa, sa na ňom
chechcem tobôž! lebo môžem prestať
byť ti hračkou, bláznom… prv než sama
skazíš ju, než sama odpraceš ho
na odpočin… Tu ti vrhám späť tvoj
dar pochybný: bytia kúsok — na si,
vezmi, teš sa zvlekom; hraj sa!…“
A vtom
odkvačiac sa paznechtami, strmhlav
vo priepasť sa zrútil, o výpustok
rozrazil črep, a jak na dno skydol,
na plese sa krielma rozčapýril:
pláva kamsi, rovno svojim kolám
vzdušným raz vĺn unášaný kruhy — —
— Jak mi ľúto ho, jak súcítim s ním!
až mi v srdci zavŕtala bolesť
a nepokoj divý zhučal v duši…
[
8
]
sokorec
— vrcholok stromu, jedle
[
9
]
predrenica
— lakomá, závistlivá

--- KAPITOLA 9 ---

Nás túžba nadme smelá
Nás túžba nadme smelá:
zochceme vyviesť diela
na podiv slychu, vidu,
od pólu s chýrom po pól;
ba ešte i svoj popol
pochovať v pyramídu.
A všetkej po námahe
keď dôjde k miere, k váhe:
zisk, prevýši-li stratu,
nakoniec vezmeš ihly…
Len kúdol čo sme zdvihli,
prach k nášmu pozaviatiu.

--- KAPITOLA 10 ---

Už rozpomienkam žijem jedine
Už rozpomienkam žijem jedine,
len spomienkam:
v ich hmlistý kráž sa myseľ zavine
a ako vtáča v hustej krovine
si čupí, čuší tam.
Veď mám ich hať! Mám celú zbierku ich
tu v zákutí:
od oných počnúc zororužových
do fiál dúhy, po záletia pych…
hja, hodnej po púti!
A začnem v nich sa s úctou preberať;
si ocením
z nich každú, každej srdečne som rád:
jak v skrini, keď vše stretne stará mať
sa s vencom mladušským.
Toť, z detstva až je… Radosť volky pásť,
haj, koliká!
Za zajkom z chrasti brnk! chrúst… poza chrasť
však volky do školy! — Ech, stihli zájsť
do nášho ovsíka…
Čo ale gazda? chlapca omína.
No, na šťastie:
vždy naporúdzi bola gazdiná;
tá hneď: „Joj, otec, mladá siatina…
šak ešte porastie!“
V nedeľu Bohu slúži domec zas,
kýs’ chrámik tiež:
Ó, daj nám chleba! zbožie v klasných rias
skvost zaodej… (a čížkov vyznie hlas:
„i popasené, vieš“).
— A z mládeneckých, aha, čo ich liet:
ctných pamiatok!
Vzduch číry paprsk — pôda samý kvet —
tak deje: vidín lov… až do tých mét,
kde svetla počiatok.
Moc, moc ch stenou vzadu temravou!
jak obrázkov:
pochodov strmých túžby dúbravou
za veľcieľmi: hneď zlatou za slávou,
hneď sladkou za láskou…
Tam próba ducha: bystré kriela ho
kam vynesú?
či azúrové orlov po blaho,
a nenastokneš, bezdna nástraho,
hám
[
10
]
jeho kolesu?
Tu srdca skúška zas: či pohnuté
až v prekypot
je vstave preniesť v každej minúte,
nepodliehajúc vášní zámute,
i búrku morských vôd?…
— A z doby muža z žitia postati
ká mnohá tvár!
Jak prvý zajal zákos bohatý:
a prvotiny u kra úvratí
v plam hodil na oltár;
jak našiel: hanbou že je záhaľka
a z práce česť
že skvitá, z hrúd jak tvrdých fialka;
v spln povinnosť sa strkom nevaľká:
rúk treba, pliec ju niesť;
že na snáh tuhom slnci zreje chlieb
náš vozdajší;
si úcty žiada mozoľ od potrieb,
a nelapíš deň — hoň bár naoslep —
čos’ zmrhal, včerajší;
že čestný pot sa v perly obracia
skvie klenotom…
Však všetko to je iba predpráca:
schod, robotník nímž večer navracia
sa vo svoj vyšší dom:
kde lampu srdca kráse zapáli,
sa teší s ňou,
s ňou hoduje… a v duši trvalý
mier, nad hlavou krov hviezdnej povaly,
snom usne lepších snov…
— Tak v spomienkach sa zhliadam na líce
i na opak,
sťa v zrkadle; tak, šťastný velice,
prenášam v sebe večné Letnice,
[
11
]
jak sťahovavý vták…
Lež čo to, Bože! dáky herbár len
ma baví tu?
Omakám: suché; páchne ako blen;
sinejú farby, sťa keď mrká deň,
čerň rakvy — z blankytu —
A v srdci ostrý zostrihá mi bôľ,
mráz pocítim,
a čoho tknem sa, bych si pomohol,
sšuchorí v odpor: Nechaj! tým si bol,
bol, bol!… A medzitým
do znôšky dúchne sivá prítomnosť:
ký kúdol, hach! —
Hej: z miláčkov raz v hroboch ibák kosť;
z nádejí mrva; snahy na márnosť,
osť… Dosť! ach, všetko prach…
[
10
]
hám
— hamovka, brzda
[
11
]
Letnice
— sviatky, keď podľa Starého zákona izraelský národ obetoval „prvotiny“ (prvé chleby z pšeničnej úrody); v kresťanstve Letnice boli premenené na slávnosti svätodušné; tu Letnice znamenajú slávnostnú pohodu pri spomienkach na básnikov mužný vek.

--- KAPITOLA 11 ---

Ach akokoľvek slabo, tenko
Ach akokoľvek slabo, tenko,
len svieť mi, posvieť, rozpomienko,
na cestu ešte života!
Keď dňa ma ohne odumreli,
ty kahanček mi osirelý,
buď svetlo, teplo, milota.
Viem, sliepňa tvoje svetlo — teplo
nezvládze, raz by srdce treplo;
a milota sťa slávokráž
by muky — onen úsmech bledý,
čo cez slzí sa závoj cedí…
však aspoň kúzlo luny máš.
Tiež účasť mal som na bankete
života v jeho kvete-lete:
a tys’ tam svieca zo stola;
i na štíte som skvel sa žitia:
a z toho slnca sponad štíta,
hej, fakľa v tebe plápolá.
Tie čiastky vidím v tvojom plame:
ó, svieť ním! bár len odblesk, mam je,
blud z krajších nocí, z lepších dňov —
I u márov svieť, u rakvy mi:
len jak už túto vručia zemi,
[
12
]
v tie časy zhasni nado mnou.
[
12
]
Len jak už túto vručia zemi
— poručia, oddajú zemi

--- KAPITOLA 12 ---

Čo raz bolo, odbolo
Čo raz bolo, odbolo.
Darmo hľadáš okolo:
niet ho nikde, nikde nieto;
kostrnky len svedčia tieto
o bývalom
v slnku stálom
šepcúc (len im rozumieť):
Požili sme jaro, leto,
nosili tiež list i kvet;
podzim však, pritrieliac cvalom,
všetko vzal…
Zavej, spurný buriane!
[
13
]
vytrušť, uchyť kočiane,
[
14
]
zanes kraj sveta bár v chvíli:
na smetisko — do mohyly,
v sitno taju…
Nač ma majú
spomínaním škrieť a hrýzť?
jar že, leto utrovili,
zodrali tiež kvet i list —
Ber ich! iba vyčíňajú
srdcu žiaľ.
Slúchol vietor. Akmile
zadul, hybaj, pahýle
po strnisku, po úhore…
kotúľave, osve, v sbore
k zmaru ústi,
do čeľusti
zábudy — A znamenie:
ani stopy dolu, hore
po minulom; skončené:
život prázdny, holý, pustý,
jak tá diaľ.
[
13
]
burian
— najväčší zvon na veži
[
14
]
kočian
— býlie, zelina

--- KAPITOLA 13 ---

Čos’ tiahne mi dušou tak sviatočne
Čos’ tiahne mi dušou tak sviatočne, tak
potichy, jak kto keď pri pokroku dbá,
by kľud šetril, svetla by nezmútil v mrak:
kýs’ zášum i zvukot vraz, stlmený však;
neviem len, spev či je alebo hudba?
Mám v duši snáď vtač takže, jak ju má zem
v sfére, i v doslych mi prilieta s piesňou
z hmlí pamäti? či z výšin spúšťa sa sem
sám lýry tej pravzor (ký tam že jest, viem),
raz ešte zladiť ju zamrelú tiesňou…?
Sťa z ďalekých belasých zuní to strán,
z úbočí, ktoré sme schodili mladí;
z dôb ohradov dávno už zavrených brán:
a vábi nás… Scitnieme, zvedaví naň,
starých jak priateľov čakáme radi.
Aj preto sa pozdí tak, má vleklý ťah,
z mrákav jak hustých keď slnko sa kľuje;
sťa záplava stelie sa, stkáva ni v snách,
zvlá, splápolá… Zrýchlilo: zlatý, ľaď, prach!
pochod vždy tuhší a bližší — ha, tu je!
Ó, spomienok návšteva! — Ony mi to
húsť prišli, zanôtiť k večeru žitia:
ma potešiť, oviť sa o môj byt, ó!…
Mi pokázať ešte raz na varyto,
že sa ho ruka mdlá mimoďak chytá.
Už zastali pod okny, zradené v šík,
žiar fakieľ v pozoroch, na tvárach nehu;
hneď narazia — Stŕpam až, vo vetre krík —
Ach, ďakujem!… Skoro som porušil zvyk,
odvetou zaskočiac poúcty zbehu.
Prv v zdroj čerstvých začreli, v zurvalčí skok
po lúkách za loptou, motýľmi z jari,
a od zeme hupká to rozmerom slok,
hôr riavou… Chcem sprevádzať: uviazne krok;
z lýry sa ozve: ,Ja som bača… starý…‘
Tak pretiahnu na voľné: zvon v sveta kruh
na slávu tomu, ,kto za pravdu horí‘;
v dej var túh čo zrazia; v nichž náš žije duch;
čo nebo nám podpreli piliermi z dúh…
Zázrak! či hviezdne mi spievajú chóry!?
S tým na rozchod zahrali z dojemných, z tých,
z duše čo žmýču žiaľ, v srdci ti v blkot
bôľ rozjatria, do dusných zovrú ťa krýh…
Sklon zavzlyká ,dobrú noc‘, dych čo to vzdych —
Prestali; naveky odzneli. Mlkot.

--- KAPITOLA 14 ---

Nuž, nač tu ešte mátam vás
Nuž, nač tu ešte mátam vás,
už odbavený cele na tej zemi?
Ak bol som poslom, ohlásil som vzkaz;
ak lúč, som dotlel; vypršal, ak klas —
krútite hlavou?… A preds’ uverte mi,
ak kedy, áno, tentoraz!
Len rosnú sprchu nádeje,
mi zvlažiť myseľ vyprahlú a chorú:
a čuli by ste, ples ký vyleje,
videli, v nej čo svetla ešte je,
ňou ako porast zbujnie na oboru:
bied dnešných zhodiac záveje —
Vy, na pleciach čo znášate
snáh rodných bremä, práva to i slova,
vy mužia: aspoň znamä spečaťte:
že nestihlo nás večné prekliatie;
nie nešťastní ste, hriešni Sizyfovia,
[
15
]
opúšťajúci postate…
Vy, ktorí máte zastúpiť
ich časom, junáci: — že roztočitý
vás povinnosti budí-pudí cit,
vo vyhni ducha ukovať náš svit…
a nie ste povaľači — Sybariti,
[
16
]
strhnutí spräžou chtíčov, žiť —
Vy, našich krbov vestálky
[
17
]
a domácnosti bôžky, ženy, panny: —
že nejedáte chleba záhaľky,
nezadúrate zdar náš do diaľky;
nie nado všetky naše zájmy, plány
sú vám — nu, poviem — nedbalky…
Tej poskytnite záruky
v zlých pochybách: a zmladnú Simeoni.
Ja prvé decko schytím na ruky:
rásť!… po nebeské môžeš oblúky:
ťa
ony
fedrujú a chránia
oni
;
nies’ chovan cudzie pre pluky —
Tej prosím dôkaz istoty,
a pomeriam sa s krivdou veku každou.
Hej, hrajú kocky o tie životy
nám; týehto vzdor však peklo ukrotí:
nie, zhynúť môžme iba — samovraždou,
čím sami sme si oproti!
[
15
]
Sizyfovia
— ľudia, ktorí ako korintský kráľ Sizyfos konajú márnu obrovskú prácu. (Sizyfos v podsvetí musel stále váľať na horu balvan, ktorý sa mu však zakaždým skotúľal.)
[
16
]
Sybariti
— pôžitkári, takto nazvaní podľa bohatých zhýralcov starovekej gréckej kolónie Sybaris v južnej Itálii
[
17
]
vestálky
— šesťčlenný kňazský ženský sbor v starovekom Ríme; vestálky chránili a udržiavali oheň na rímskom Fóre (námestí). Vestálkami tu básnik volá slovenské devy a ženy, ktoré svojou pracovitosťou a starostlivosťou stávajú sa ochrankyňami rodinného krbu.

--- KAPITOLA 15 ---

Nové zvuky počujem
[
18
]
Nové zvuky počujem,
svieže tóny, zvonné hlasy!…
Teším sa a radujem,
ako decko asi:
bujarý šarvanec, za jara keď
vybehne na úhor zaránky
so slnkom, zlatý tam uvidí kvet
zaskvieť sa podbeľku,
nad sebou, akoby každý mal píštelku,
začuje prepletať škovránky!…
Ale čo to?… Srdce slúcha,
rozum hľadí podivene;
háda — nevie —: Čosi rúcha
pošmúrneho — plaché, unylé,
ako nočné motýle;
trepoce sa, vzdychá, stene,
ako vtáča uväznené…
čo to? — Aha, móda ducha!
Oblek, hej, na údy mladé
— stiahnuť prsia, až im mdloba —
pristrihnutý — hen kdes’ — na západe,
o súmraku
(trebárs nová svitla doba);
záhad ostne, mrcha tucha,
poutkvelá na prízraku;
prúd záchvatu neurčitý,
bez krištáľu city —
tekavý brod cez nálady
bez myšlienky vlády —
dojmy nedospelé k výreku,
skepsy chlad i broj;
číre hmly,
zmysel mdlý
kde ničoho neuchopí:
smer i cieľ pominul svoj,
zatratil i podláh bezpeku,
blankytové rozbil stropy…
…Ach, nie náš ctihodný, malebný kroj,
halena zelená na smreku,
bielený na obrus
dúhove zrojený duše vkus,
po lúkach, po medziach vyšité symboly —;
nie našich lyrických výlevy krov,
pomyslov rozvitok s túh nádherou;
nie vonných hájov šum, nad nimi sokolí
obrat sťa kol slnka, kukučkin z nich
pozdrav vtom všetkým, čo pracujú po poli;
nie našich úsvitov plamenné pradená —;
nie jarných vôd našich, zbavených krýh,
veselá samopaŠ, zvonkot nie prameňa
z pŕs našej prírody prehlbokých;
ani len vlnivé osenie,
roľa nímž s vetierky tenie a nestenie,
trávnic bo popevky haťou sú var’ —;
ani, ach, nad čiernym úhorom
rozvitým jasným už práporom
vlajúci hymn toten vzkriesenia!
radosť nie mladosti, básnika jar!…
Zdúpniem: ako? či to treba?
Nemáme dosť svojho chleba
odchovať si ducha v polet
popod samé klenby neba?
Či niet nám dosť po čom túžiť
od liet mladých starých do liet,
pracovať kde obra svaly,
veľduchom bár komu slúžiť,
prezrúc šíre žitia pole?
sme už všetko vykonali?
A ak načim bôle, žiale,
tmavé žiale, žhavé bôle:
či nás nemá dosť čo bolieť,
zarmucovať neustále?
A v nás niet tiež tisíc záhad,
od najťažšej po najväčšiu,
k rozlúšteniu (spol’ med, spol’ jed…)?
nečakajú úloh vená
na najďalšie pokolenia?…
nač to všetko inde hľadať,
šíriť údolie nám plaču!?
Chceš-li ozaj skúšať sily,
stavci práskať od napnutia,
ako ktoré z ľvíčat-mláďat,
junák neznajúci puta;
nie si už dnes do mohyly
zaľúbený (skôr len bruškom,
rozkoš chlípuc pritom dúškom):
dosť tu ihrísk vôle mladej,
pôsobíšť dosť k vážnej chvíli:
pôdy veky zanedbanej,
obrázdiť si záhon na nej,
vypestovať aspoň — nádej…
Duch je predsa neodvislým
od prieduchov s všakým menom,
samopánom, suverénom
zvrchovaným! — Preto myslím:
Máš-li srdce, plné citov,
úrodné i zárodné,
v hlave semä zlatých svitov:
možnosť máš, bys’ novo skvitol,
čo vieš, povieš pôvodne
o tom aj, čo znajú všetci;
áno, nám čo dodáš k veci,
svoj úprimný obraz: to je
to moderné, lebo — tvoje…
Darmo však!… I vposled predsa
prestanem sa diviť, preť sa.
Spievajte! vy volám, spievajte len:
jaro je vaše, hej! váš je i deň,
toho kvet, tohto svit…
cítim, vidím;
nezávidím,
od vekov tak bolo po vek,
naveky musí byť!
Zaspievajte akúkoľvek
v hlucho naše… len ich veľa!
Nech nemyslia nepriatelia:
nielen v cele s vodou, chlebom,
i pod šírym božím nebom
väzňom cíti sa náš človek…
Spievajte! Pánboh, daj šťastia i zdravia!
Uznávam mladosti práva:
pomyslu slobodu, panenstvo citu,
nedotknutosť samobytu…
Márne pravíl
[
19
]
primerenie:
mládnik, jak mu ľúbo, ženie,
svojím smerom,
s iným perom;
jarok v jar sa hrádzam smeje,
no a vietor, kam chce, veje —
Spievajte! čopriam i na zvláštny spôsob;
v kráľovstve presažnom koľko jest osôb,
medzi sebou každá svätou,
neskľúčená — rovnošatou —
Povodňou po svete valia sa prúdy
duchovné: z hlbokých vrství tam hrudí,
zo strmých brál čiel zas totu;
epoch špľachnú na koľaje,
prešumejú prez Golgotu —
zaplavia i Tatier kraje:
s dychom už do nás sa vlna ich vlúdi;
každá doba ťaršená je,
[
20
]
každý vek sa ináč modlí…
Zahorte! strhnite, turíčne plemä!
pohnite, dvihnite balvanom zeme,
perlou že v zázračnej ducha zhrá čaši!…
Nedbám: staré hradby stecte,
kde sa hlivie abo drieme
pri pohodlí,
mátohami straší;
heslám planým ,hyšta!‘ recte,
[
21
]
pokrytstva, prajem si, pokácte modly…
(beztak skydne, čo je z hliny);
z trosiek tak svet zložte iný,
len ak lepší, len ak krajší,
nie slabochov zlátaniny…
Ale vedzte:
nehneš našou hrudou, skalou
bez zápalu, ktorý živí,
a čo spolu tvoria divy,
bez vysokých ideálov!
[
18
]
Nové zvuky počujem
— básnik mieri na poéziu Ivana Krasku
[
19
]
pravíl
— pravidiel
[
20
]
každá doba ťaršená je
— každá doba je tehotná, nakvasená, nabitá novými myšlienkami
[
21
]
heslám planým ,hyšta!‘ recte
— odmietnite zlé heslá

--- KAPITOLA 16 ---

Neochabuj
Neochabuj (tak si čo deň
vzdychnem), lepšia snaha vo mne!
Že som ešte niečo hoden,
zachovaj mi povedomie;
hoden dač, keď aj nie veľa,
no čo v behu je a platí:
babka trebárs pootrelá,
biednemu preds’ peniaz zlatý;
kúsok chleba pre sirotu,
rosa kvietku počas spary;
van, čo sfúkne kropaj potu,
lúč, nímž smútok zbronie v tvári;
flajstrík, aspoň zmŕtviť ranu,
keď nie sceliť; kraj priekopy
prst zdvihnutý k vystríhaniu,
steblo tomu, kto sa topí…
Len ty, božská sila ducha,
ty si naše žitie pravé!
Tebou srdce zvonom búcha,
myšlienkou jak svitáš v hlave:
tak zveš k práci voči vzorom,
zrkadlám nad štíty zeme;
hej, tys’ svätý kúpeľ, v ktorom
v ctnôt sa lotos rozvijeme…
Bez teba — čo sme? Ech, trocha
hliny, hrnčiarova zhnetež;
[
22
]
čo obrastá machom, socha;
klin, kam krajčír vešia veteš;
šij, čo jarmo času zhýba,
ústa, čo len pokrm zobú,
ruky k službe potrieb iba,
nohy s čriev nákladom k hrobu;
na smetisko odsúdení,
črepy, čo nič neosožia,
troska sme v tom okamžení,
jak nám umkneš, iskra božia…
Neutuchaj, ó, nie vo mne!
strvaj posledný mi po deň,
šeptajúce povedomie,
že som ešte dychu hoden.
[
22
]
hrnčiarova zhnetež
— čo hrnčiar uhnetie, umiesi

--- KAPITOLA 17 ---

Skald veľký z veže severa
Skald
[
23
]
veľký z veže severa,
stráž držiac ponad zemou celou:
i nás tu zbadal — trpiteľov —
tu, ľudskosť kde a právo zamiera…
A srdce v ňom sa zachvelo,
jak bola by veň rafla skala,
a duša jeho zosŕkala,
a hnevu mrak mu sadol na čelo:
I schytil zákonníkov štít,
sťa Mojžiš dosku prikázaní:
Jak, sebci! (skríkol) vás nech chráni?
a týchtam smiete trebárs ním i biť…!?
Zas prápor rozvil slobody: —
Jak, rozpustilci, vám len má viať?
a totým hájkou v zákaz stávať,
i mysle kde klík zlatý vychodí?
Tak ľudskosti vzal znamenie:
chlieb boží vzniesol s krvou hrozna: —
Nenávistníci! či ho pozná
váš spurný duch a srdce kamenné?
Nie, chvastaví ste rytieri;
ste uchvátili povesť dobrú:
hľa, koľkí u vás o dych žobrú!…
Dosť, koniec sveta priazne, dôvery…
Však zbudlo ešte pokánie: —
Späť od priepasti o živote!
Smer pravdy voľte! vpravo choďte,
pravice hľadať k zmieru podané —
Čo chcete, aby činili
vám iní, i vy čiňte tože.
Kto stlal by zdravým smrtné lože,
kto pre živých by kopal mohyly?
Mier pred ľudskosti oltárom
zasväťte, mocný všetkých spasiť…
Slávičie jazyky jesť, ducha hasiť,
slúž krvilačným ku cti barbarom!
Len bratstvo stvorí nápravu,
že zhynú sváry, biedy, špaty;
i úcta sveta k vám sa vráti —
ja sám svoj veniec dám vám na hlavu…
— Čo oni? Z úst im kypí žlč,
sa pometali ani hady,
a nevediac si v núdzi rady,
mu rúhajú sa: Slepý skalde, mlč!
Lžeš! blúzniš!… (Checht až zaprskal.)
A poplieskajúc svojím hromom,
vypäto ženú za fantómom
po ceste krivdou vydláždenej diaľ —
A mlčky prorok severa
si utrel sliny chmárkou bielou
a na slziacich trpiteľov
očima v slzách dosiaľ pozerá…
[
23
]
skald
— staroškandinávsky básnik, skladajúci piesne o bojoch a víťazstvách; Hviezdoslav tu myslí na nórskeho spisovateľa Björsona, ktorý pozdvihol svoj bojovný hlas proti utláčaniu Slovákov v Uhorsku. (Björnstierne Björnson žil v r. 1832 — 1910.)

--- KAPITOLA 18 ---

Nuž, navždy by tie nenávistné mraky
Nuž, navždy by tie nenávistné mraky
nám boli zvisli nad hlavami,
ten príval dusných, studených krýh, aký
sprevádza rakvu v bezdno jamy?
či tak?… Nie! verte živej viery studni,
čo v duši spevca vášho zoviera:
hoc kliatbou ľpie, sťa vlak tiarch lezie nudný,
je preds’ len oblak prechodný a bludný:
nie vrcheň večera!
I oblohou za vysokého leta
sa zrazu takto zhluknú chmáry
a drepia — šata smrti rozostretá —
v okáľoch hrozbu, výsmech v tvári;
no kto by táral: ľudia, o poludní
deň zomrel, máš: skon sveta naozaj…!?
Nie, rečie každý: kŕdeľ mračien bludný,
vztek vychrlia a zahynú — a vľúdny
vzplá slnca obličaj.
A slnce pravdy o čo stálejšie je,
než ktormu preds’ s dňom nutno kapať!
To bez úbudku svieti vždy a hreje,
preň nejestvuje noc a západ:
jak vzišlo raz, vždy tróni na poludní
a rozosiela svetlo milené…
Že čmudí lož mu v stret, pysk strieka brudný?
Čuj: hlása srdca zvon, um istí kľudný:
Nič viac, len zatmenie!
A toto slnce naše je, oj, naše!
Nuž, nezúfajte! v mrákot tôni
imž trápno dlieť, bo tlačí kamdiaľ ťažšie,
dych mrazí vám a výhľad cloní:
To slnce nikdy nezmohol sen trudný,
neskleslo navlas nikdy z prestola;
vždy pôsobí, jas spriada na deň ku dni:
mam rozptýli, si zmyje v svetla studni
tvár, azúr dokola…
Veď pravda kríža či tiež netrpela
tmy poškvrnu a zloby muky?
a pretrpela ich a neumrela;
kríž podmanil si vraha pluky!…
Tá pravda je i naša: nezabudni,
kto jej si vyznavač a trpiteľ;
a znaky sú a každý neošudný:
má sily sprerážať krov vekov bludný
na spôsob zlatých striel —
Či nevidíte žiarou od severa
tlieť prorokovo zahorlenie?
hen skvelý pás: meč rytier-bohatiera?
tam zas jak pútnik prútom ženie
hyd predsudkov späť v brloh bájok čudný?
a iných, našu prť jak v nebeský
svor rovnajú?… Ba blíži sa deň súdny,
tej pravdy slnce odkryť pri poludní:
toť, jeho preblesky!

--- KAPITOLA 19 ---

Ľud sa budí, ľud sa budí!
Ľud sa budí, ľud sa budí!
Poznáva už svojich ľudí:
svoju znať,
[
24
]
vernú brať
v slove, v skutku vždy a všade;
na ich povel má sa k činu
,za tú našu slovenčinu‘…
Chvalabohu: prasknul ľad!
po priehrade! po závade!
Takto čujem plesať zhusta
na široké, plné ústa.
Dobre však,
že je tak:
priznám i sám, sám sa teším;
áno, áno: len sa k činu
,za tú našu slovenčinu‘!
keď nie letkom ako vták,
aspoň strmým ruchom peším!
Ale, znať vy osobivá,
na ktorú už ľud sa díva,
berúc smer:
pozor! ver’:
aby on, čo o úsvite
vychádza už z tichých bydiel
na postať, tak neuvidel,
od rána že po večer
po tôňach včuľ zas vy spíte…
A keď čulý ľud a zdravý,
s čistými jak krištáľ mravy,
základ je
pri hrade,
rodobyt nímž má čnieť hrdý:
nože, pozor, vy znať! aby
vyšehrad v tom nebol slabý;
nevetrilo podhradie:
od hlavy že čosi smrdí.
Ľud, putujúc, porovnáva
vandrovníkov sprava-zľava:
Beda vám,
znať! ak klam
zbadá vedúcich ho k cieľu;
rukou hodí: Rovní vtáci,
ľahtikári — darebáci…
tí či tí… ech, pôjdem sám!…
Spustlá čeľaď bez rozdielu!
[
24
]
znať
— vzdelanci, inteligencia

--- KAPITOLA 20 ---

Nadarmo predkladáš, poete
Nadarmo predkladáš, poete,
prípravy srdečných pohnutí,
samučkou dušou bár nadeté:
každý ti hosť povie na svete:
Ďakujem, nenúkaj — nechutí —
Ešte keby jednoducho,
menej husto, viacej sucho,
sladko-horko prichystané,
inak ostré, nie tak slané,
ľahké-mäkké ako hmla, sen,
vonné-sklonné… hej, v ňomž vtip je
korenia, no hladko štípe;
lahodne sa týka ďásen,
na podnebí tlačí báseň…
tľask-mľask!… mhm, napríklad
ako — ako — demikát:
vtedy hádam
skôr — ba áno, sám si žiadam,
vezmem rád!…
Poznám vás, chýreční papaji!
hrdinov labužnom pri stole:
divé kde s krotkým mier zaháji,
od plutiev, od kriel čo, stupají —
révové durkajú pištole…
Tam už žalúdok váš zvládze
všetkých protív — pletív hrádze,
náklad znesie, stroví plody
zeme, vzduchu, ohňa, vody;
jedlu-žriedlu dnom je, vekom…
Horkýž’ by mu dostačila,
trávidiel kde toľká sila
(povedané neúrekom),
prostá naša kaša s mliekom!
uhádol kto, akurát —
A objedzou demikát…?
ba! ten ani
neobzrú tí dva v ňom páni:
Hlad a Smäd.
Ale keď ku ducha tabuli
pokrytej hostiteľ povolá:
Hybajte! hlad čo ste počuli,
o prameň trieskate do žuly:
sadnite — hodujte u stola: —
tu, len že sa prichytíte,
po záhe je, apetíte:
nápoj lieh, vraj, klince strava…
Hosť za hosťom rýchle vstáva:
tomu v hlave kujú bôle;
ten má závrat; toho temer
vo dva konce zohnul čemer;
trasie toho, toho kole…
sťa keď špitál rozdal role.
Znal hostivít:
[
25
]
všeliký
hosť as’ dôjde, z praktiky
aj sa ozve;
nemyslel však preds’, že pozve
kaliky —
Nuž, poet nie je ver’ kuchárom
pre slabé duchovné žalúdky,
skazené kdejakým lekvárom;
na jeho vatre sú odvarom
nezvyklé radosti, zármutky…
I jak pripravil z nich obed,
úprimného srdca obeť,
hej, prevolá v sveta strany:
Vitajte mi, povolaní!…
Ak pominú toho hlasu,
spozdilci, môž’, pod záminkou;
po tých pošle z ulíc, z rínkov;
ak i tí — vtač vtrhne času,
spustoší stôl hodokvasu,
uletiac vzad do mohýl —
Žiaľ, no všetko je len chvíľ
dôjeď;
všetko zhynie… tak i poet
žil, snil, zhnil…
[
25
]
hostivít
— hostiteľ

--- KAPITOLA 21 ---

Maliarka prišla k nám z ďalekých končín
Maliarka prišla k nám z ďalekých končín,
na ceste po svete, maliarka Jeseň.
Dnes ráno prikvitla vo hmlistom plášti,
ťahaná vetierky v povoze zlatom:
za vozku
[
26
]
junoša (hovoria, básnik)
pod perkom z dríštele, namiesto biča
révy vňať v pravici s kystkami hrozna.
I lenže obzrela kraj si náš vôkol,
akiste s rozhľadom, k dielu kde pristať
(medzičím mládenec zosňal jej z pliecok
hermelín; so spräžou obrátil kamsi,
nebodaj Tône kde hostinec…): zápäť
schodík svoj rozvila, z babieho leta
súkaný rebríček, ligotný, hybký;
pritkla ho, dohodiac na vrchol hrabu,
k najbližšej stráni (k tej, na ktorú prez rok
pozerám menlivej nálady okom).
Zo stupňa na stupeň švihla sa rezko,
slnkom sa usmejúc, obláčik nad ňou
s hanbou že odfáral; v záňadrie siahla
štetcom si, zdalo sa, do srdca tam že
zrovna ho zamáča: podistým ono
paletou jej je —; a povznesúc štetec
rozmachom oblúka, ako ten dúhy,
vzala sa maľovať širokým ťahom
odvrchu dospodu po stráni našej,
zelenej ešte vždy od jara-leta,
rýchlosťou blýskavíc nočných…
„Ach, čo to
maľuješ, majstryňo?“ pýtam sa, úžas
na tvári, v hlase tieň ľútostný — „Obraz,“
riekla mi úsečne, ani sa na mňa
neobzrúc, ďalej len čmárajúc pásma
cez stráne oboru krížom a krážom:
v listve až sšumel hmýr, uhli sa vetvy,
ako keď prudký ich pošibe lejak,
prúdom ich zachytí stenúť s ním v úval,
s potokom vedno stiecť, plynúť a zhynúť…
„A čo to za obraz bude?“ sa ozvem
poznovu dotazom úzkostným clivým.
„Pozoruj, uvidíš,“ zatiahla brestu
huňu vtom náterom, podviku brezy,
bučiny letnice; „ale, vieš,“ tupo
dodala, „náhlo mám: Úboče vaše,
grúne a pahorky, koľko ich len jest
(a hodne že je ich, sám vidíš), všetky,
všetky — bych v podobnom poslaní čímskôr
inam sa vzdialila — v krátkych dňoch musím
prikrásiť maľovkou k slávnostnej chvíli:
nebo keď celé sa ploticou postrie
na klenbu dvorany, z gobelínov starých
krov jak — a do tejto zo všetkých uhlov
vetry sa zhromaždia, gavalier každý,
s pľutami, pannami v úboroch z perál
na veľký výročný ples to; a vlastnej
pri hudbe búrlivej naskutku strhnú
v chorovod
[
27
]
bujný, až zatrasie svetom,
v chumeľ ho pomätie ten-ktorý družba
chvatne i dúbravu, záhradu iný
do tanca, vo výskok, vo výkrut, až im
sukienky riasou sa rozsypú, v strapkoch
rozletia podlahou: kartúnky, aha!
ktoré tiež ešte mám prifarbiť rúče
kvietkave… moc práce! nože ma nemýľ!“
Zmĺkol som bez slova. Už sa len dívam
obďaleč, stŕpajúc: stráne jak tvárnosť
premieňa, obracia, sťaby ju príval
splakoval, zotieral —
Mazala dlho,
pás radiac ku pásu tekavým štetcom
na ploche visatej, vypuklej tu-tam
v korunnú homôlku. Konečne, keď už
oponu akoby spustila prez stráň,
celá že v novom sa zaleskla svetle,
zo štebľa zletela motýľom hravým,
povrhla štetec a na perách úsmech,
v pozore milotu, pobehla ku mne,
s úklonom rieknuc: „Jak? bude čo podklad?“
„Podklad? ach, žlť… akú smrteľná nemoc
nanáša v obličaj —“ „Nepravda, pane,“
pretrhol v reči ma z útulku svojho
mladý jej pohonič (hovoria, básnik),
„nenie to ochra,
[
28
]
lež so striebrom zlato
v rodinnom spojení: prevzácna pôda,
z ktorej kvet zasvitá krásny a vonný,
vzchádzajúc z tajnostných túženia mrákot,
na objem skladajúc ľúbostné lupne:
najsladšej lásky kvet… opojný kalich
z rúk noci… pôvabnej úplnok luny,
o ktorej, ľalii — pamätaj sa len —
v mojom či veku si nespieval tobôž,
širáčik zdobený šafranu perkom…?“
Na druhý deň znova uviazla v práci.
Na grunte včerajška úsilne ďalej
kreslí a utvára zvláštny svoj obraz,
na vzdušnom sem-tam sa hučkajúc priečli,
pavúk jak na nitke, pokým sieť viaže.
„Karmín, ha! horúčky… posledný vzplápol
života —“ „Mýliš sa!“ sluha jej zas sa
ohlásil záporne; „líčka to zánet,
láska čo ožihla… polovic studu,
dychtenia polovic… ružové zore!…“
„Červánky večera, viem, ach, dňa hrdza…“
V tretí deň chcela snáď zavŕšiť dielo,
lebo už úsvit ju postihol pri ňom;
od mrazu krahli jej obratné prsty,
štetec sa v inovať omotal zavše:
pomaly — ale preds’ vynikal obraz —
„Hach, fľaky umrlčie! (vykríknem) trúcheň!…
Po stráni malebnej… Opáľ ju, znešvár
do kosti, mazáčko!“ „Zavráť ho, pani!“
tovariš zduril sa. „Nováčik, nikdy
nevidel, červeň že zahráva v lilu;
ani len nepozná poradia farieb
od bela do černe, hahaha!…“
„Ticho!“
zahriakla sršňa. A s úškrnom trpkým
zvrtla sa ku mne: „Nuž, nevieš, že v ruži
trčí už červ? v klase sneť tleje, oheň
na popol zhára? stín zaviera svetlo?
na každom čele tkvie minula poznak…?“
Zdúpnel som; zaúpel, osŕkal bôľom —
„Čo sa ti robí?“ ma tíši. „Veď príde
maliarka Vesna zas —“ „Ach, čo mi z toho?
Kto zná, či dočkám sa príchodu jej? ach,
nesmierna medzitým zimušná priepasť!…“
[
26
]
vozka
— pohonič
[
27
]
chorovod
— dievčenský sborový tanec sprevádzaný piesňami (bez hudby)
[
28
]
ochra
— farba žltočervených odtienkov

--- KAPITOLA 22 ---

Schádza už na svetle, na žiari schádza
Schádza už na svetle, na žiari schádza,
v mrak obzor sa zahalil, zavieva chlad:
ak porastie ešte ká pomyslov vňať,
chatrná bude, ej, žalostná mládza!
Detva jak, ktorú, ach, odumrel rodič,
bez otcovskej bezpeči, bláh materských,
a nenájde na svete náhrady ich:
sirota, povrheľ, bied slotou brodič —
Pozdníčka, bledúšik, krehučkých zhybál;
[
29
]
len v letničke krátkej a — zima tu zlá;
vždy na očkách slzičky — Osŕkla, hľa:
za vlásky pokvakol vietor ju, šibal…
Nehodno kosiť ju, nehodno zbierať:
ni neuschne na slnci zápalu, v spev
nezašuští voňave hrabáčok, diev;
najlepšie nechať ju na stonkách zmierať.
Víchru a mrazu: im zíde sa obom;
čo nestrhá času ten hnev, trieliac v laz
kam s korisťou, bezcitný zahrdne mráz —
Kolískou bola si, nech si je hrobom!
[
29
]
zhybál
— zhýbadiel

--- KAPITOLA 23 ---

Otavienka, otava
Otavienka, otava,
trávka sa ti strháva:
čo tak stŕpaš? nenahliadam —
Zľakla si sa čoho? hádam
mátoha kde škuľavá.
— Nie mátohy, tej sa ja
nebojím, lež šuhaja
toho skorej, čo dnes zase
hen pod hájom volky pasie;
sem sa s nimi zastrája…
Neboj sa tej chamradi:
veď sa ona nahľadí!
Príde hájnik, teľce zajme;
no a zbojcu, vieš, kde dáme?
Richtárovi do klady! —
Otavienka, otava,
trávka sa ti strháva;
čo osŕkaš? Zima je ti,
mladici? i slnko svieti —
či si chorá, boľavá?
— Ach, ten vietor studený
hneď mi vôľu premení:
dúchne len, už na bôľ scitnem —
Nedorastiem, nezakvitnem…
mladá zomriem v jeseni!
Netráp sa! Znám vetru hať,
odraziť ho, zamestnať:
háj zapálim hen tým činom,
a ty budeš hriať sa pri ňom,
rásť si budeš, prekvitať…
Tuší však, že všetko mam,
čím ju teším, zastávam:
osŕka len a sa chveje —
To tá nádej bez nádeje,
akú i ja v srdci mám…

--- KAPITOLA 24 ---

Na jednej strane hony ozimín
Na jednej strane hony ozimín,
na druhej diely ďateliny:
a pomedzi ne potok, horský syn,
s hukotom, s pleskotom
uháňa, trieli do doliny,
jak keď sa valí hrom…
Mu darmo kýva žitko množstvom viech,
bez počtu prsty ďatelina:
len hrnie vdol, spev na rtoch (ples i smiech;
či nárek skôr a kviľ?);
na všetkých známych zapomína,
s kým žil, s kým bratstvo pil.
Nečuje ani šumu rodných hôr,
nie ozveny z pŕs svojho brala,
kde prehliadol čo zeme hviezdny zor,
kol vtáctvu na radosť;
kde chmára ho aj priplekala,
vše spustiac z dúhy most…
I krovie brežné márne prieči mu,
sa prekladajúc plotom-košom,
naň nakladajúc nošu podzimu,
svoj padajúci list;
no, akoby bol listonošom,
hŕŕ! zhučí, ísť a ísť…
Na nebi mračná tenže vzali smer:
snáď on ich späl v pruh paralely,
on zazvonil ich domov na večer,
kdes’ večný na oddych;
svet aspoň hlasom zabral celý,
ináče kol ak vzdych —
Na brehu stojím: vedľa uteká
on, slobodiac sa ramenama,
a pred sebou mám život človeka:
Tak z neznáma i on
prechodí rýchlo do neznáma…
zbavený časných spôn.

--- KAPITOLA 25 ---

Prázdne pole, pusté pole
Prázdne pole, pusté pole,
pohrúžené do nevole
mlčí, dumá v chladnej tôni.
Iba vatra na strnisku
v znak života v diali, blízku
bĺkne ešte, usmeje sa,
ziskriac splesá;
či to pole slzy roní?
Tak je to i v ľudskej duši
po žniach zlatých: dumá, čuší
bez nárazu, bez pohnútok,
odvrátená od studienky —
Iba ohník rozpomienky
ak vše blysne z rias jej lona;
či to ona
na perly rozpúšťa smútok?

--- KAPITOLA 26 ---

U hrobu zastať prírody
U hrobu zastať prírody
a prizerať sa jej doň zapadaniu —
nie, nechajte ma, nemýľte ma!
nič desného to pre mňa nemá:
mňa ukája, mne lahodí,
hoc slzy z očí cíčkom kanú…
Tak poznať márnosť z tvári v tvár,
jak všetko v priepasť minulosti tenie,
ten vidieť velespád — a pritom
sa v slzách cele vyliať citom:
je očisty, mi verte, dar,
slasť modlitby i dobrodenie.
To najvzácnejšia náuka:
jak životné si vážiť výhry, straty;
jak neklamať sa, neupadať,
z chmár k jasnine si stupne skladať…
A srdce viac nám nepuká,
sme už tu na nebesá vzatí!

--- KAPITOLA 27 ---

Nad nami, drahá, viď len, divé letia húsky
Nad nami, drahá, viď len, divé letia húsky,
sa presťahujúc. Čo raz švihnú peruťami,
sťa kladivy vždy hlbšie zarazia svoj úzky
klin v diale priestraň, v húšť šmúh, v oblač v radoch, v zhluku;
včuľ zgágali, či čuješ? — Myslíš, pozdrav nám i
ples cestujúcich, lebo tešia sa i samy,
že odchodia… šak? Mne, ej, hlas sa tým byť nezdá:
ja vycítil som z neho rozlúčenia muku,
stesk, kraj že opúšťajú milý, rodné hniezda
a bez návratu snáď —
Ach, podajže mi ruku!
A celé nebo, zdá sa mi, sa pohlo zápäť:
nebadáš i ty? s nemým premien vlnobitím
jak mútny príval plynie na pošmúrny západ?
Niet zorí viac, čo v sľubnom vídali sme puku
tlieť na ňom — rozprsknúť sa koloritom sýtym
na kvet dňa: naším kvetom do azúru
[
30
]
všitým;
je po víchriciach snáh, túh blýskaviciach mladých;
zrak nespočinie ani dúhy na oblúku;
na obzor sadá mrku siný, chladný nádych,
zástera umrlčia…
Ach, podaj svoju ruku!
Nie potok zhučal to? Hej, zase nížin smútok
nás odvoláva k sebe výšin od divadla.
Kde sme, sa pýtaš? Neviem; ale u tých vrútok
[
31
]
čajs’, kde sa roztečené zemskú prez okľuku
spájajú žiale, bôle na hron
[
32
]
bez zrkadla:
kam každá slza beží, ako z oka spadla,
z pŕs každých šumí vzdych, krv kvapká z každej jazvy —
Ha! jačí: za posly poď!… rozoznávam v hluku
kol strníšť všetkých, všetkých utrápencov názvy;
poď v more zábudy!…
Ach, podaj, podaj ruku!
List prší zo stromov; ho vetry odnášajú
na cintor sveta — v práci hrobári to praví —
kam pozrieš, pohreb tiahne v ker z kra, z hája k háju
sťa chumeľ pri plačlivom funebrála zvuku.
Jak vtáci hen a chmáry v letku do diaľavy,
tam útek potok: i tu sťahovavé zjavy;
uniká vôkol všetko, všetko závej chyce
pomíjajúcna… Aha! služby bez ponuku,
ba bez omluvy i mne obletuje líce,
jak uvädlý by list —
Ach, podaj skoro ruku!
Hja, života strom: — vrchol v nebi nezmeranom,
a nad zem sklonom len čo konárik mu siaha:
on životom tu všetkým — sme tiež lístky na ňom,
len lístky, nemajúce práva na záruku
trvania, v úžitku bárs najvyššieho blaha…
I nač sa mámiť diaľ, nač umlčovať, drahá,
že lístok môj už uzrel, na odpad sa chýli,
len vetra ruch…? Hej, čas nám myslieť na rozluku —
Jak? och, to nechcem, tvoj by slzy pobielili,
chráň Boh ma od toho!…
Oj, podaj ešte ruku!
[
30
]
azúr
— modrá farba blankytného neba
[
31
]
u tých vrútok
— kde sa stečú rieky, kde sa do seba vrútia
[
32
]
hron
— prudko sa valiaca rieka alebo potok (od slova hrnúť sa)

--- KAPITOLA 28 ---

Keď v jeseni zrazu tak pustí sa svet
Keď v jeseni zrazu tak pustí sa svet
v chmár podobe, vtáctva i lísťaťa v let
a šum čujem na cestách, vidím spech tuhý:
i vo mne tu rozpnú sa perute túhy,
tej túžby, čo sama je životom v nás,
juž priestor neobmedzil, nesputnal čas;
tá na podlet, na odlet rozvije kriela:
vzlet duše to — ona je! holúbka biela.
A schytí ma, vytrhne z náručia tmám
tým pozemským, so sebou unáša — kam?
Nevyzvedám, na jej sa spoľahnem vôľu:
som bezpečný, poneváč ideme spolu.
Niet vtáka, čo sieť by znal nebeských ciest,
niet hvezdára, toľko čo obzrel už hviezd,
jak ona; tí pochybiť, prehliadnuť môžu:
v nekonečnu ona má rukoväť božiu!…
Jak včielka vše po lúke, po azúre
brnk!… nový kde zorí kvet, zdroj slasti vrie;
a kŕmi ma, pasúc sa v hviezdnatom poli.
Špeť v kalíškoch — šepne mi — tu sme už boli…
A letíme, pablesk jak najprudší ver’,
kam? nepýtam jej sa — nač? vie ona smer.
Vtom kriela sa zjašú jej, výskne: Viď, tamo…
Čo? — vari ju osvitlo záhrobie samo.

--- KAPITOLA 29 ---

Nie, slovenského darmo od poetu
Nie, slovenského darmo od poetu
žiadate čisté zvuky varyta,
bez sváru dňa a rmutu bez prímetu,
z nichž krása dúhou z rosy zasvitá.
Umenie také pod nebom sa rodí,
kde priazeň pohôd je mu k pomoci,
do mračien denne slnko nezachodí:
hej, slobody kde zlaté zrejú plody,
pych panský nepeleší, nestenú otroci…
Slovenský poet — ó! tiež toho neba
rád znal by šťastný príkrov nad sebou,
zabudnul na svet, na samého seba —
a uchvátený citov velebou,
by strún sa dotýkal v hold samej kráse:
a pieseň jeho zdrojom tryskla by
zo slojí bár, no v krištáľovom jase,
a svitla vatrou z hôr, jak na atlase
večernom hviezda — iskra zo slnca pahraby —
No on je najprv poslom k svojmu ľudu,
hry voľnej kúzlo má len pridané.
Kým spevci kol si ako vtáci hudú,
on v ľude musí plniť poslanie;
len kuknúť ak môž’, čo je za obzorom,
tak zaľahol mu srdcom jeho ľud:
bdie ani matka pri dieťati chorom —
Nie, nestihne sa túlať meteorom:
kde rozožal sa, tam je povinen zahasnúť.
A preto, nie-li vetroplach či šudier,
zajedno môž’ len s ľudom byť i žiť.
I keď mu tepú ľud, on predne úder
a najživšie sám musí pocítiť,
a prší krívd, škôd dôpust mlatbou-siatbou…
Nuž jeho spev čím môž’ byť neináč?
Nie myšlienky a citu svetlou svadbou;
prou s vrahmi len s hryzoviskom, kliatbou…
alebo v bezmocenstve prepukne v krušný plač.
Lež poet náš i zato vyčnel hlavou,
by na svojeť jak pastier dozeral,
bol cherubom jej reči,
[
33
]
hájnym mravov,
plel nečin, chyby kliesnil, zmýval kal:
a tu má tobôž neraz príležitosť
sa hnevom zapáliť i zhrmieť vtom,
chvast čujúc, nestud, hlupstva dôležitosť,
zrúc ničomnosť, lieň, chabú ostražitosť,
jak Nikodém je temer totožný s Judášom…
[
34
]
Tu jeho spev tiež nezaslúži mena,
súc znesvätením krstu umenia;
no či je hoden zato odsúdenia?
On vtedy liek, nôž, oheň znamená:
úd uzdraviť, čo rakovinou chorie;
blen kvapkať v sklenky chase z Rozkošíc;
nadutcom lámať šije ku pokore,
a bláznom, tancujúcim na cintore,
sa kol nôh zavše opliesť pradenom vreteníc…
Tak slovenského poetu, hľa, pieseň
je zamotaná v kázne úlohy.
I aby rozpäl svedomia si tieseň,
čo iného môž’ poet úbohý?
jak lekárnik len miecha city, miecha
na recept, Boh čo sám mu predložil:
prostriedky spásy — zriedka slasť i techa;
a mladosť pošla: za ňou starec spechá,
a sám sa z poézie lahody nedožil! —
Nuž, márne, poslanci vy súdnych kruhov,
od neho harmóniu žiadate:
a čo by kvetu susedil vždy, dúhou
pil Kastalidiek žriedlo bohaté!
[
35
]
Umenie krásne pod nebom sa rodí,
kde zdar má pohôd na dni, za noci,
v mrak búrky večne slnce nezachodí:
hej, voľnosti kde chutné zrejú plody,
pych panský nezúri a neškrípu otroci…
[
33
]
bol cherubom jej reči
— bol obrancom jej reči; slovo cherub je z hebrejčiny a znamená anjela, obrancu božieho trónu
[
34
]
jak Nikodém je temer totožný s Judášom
— v Novom zákone na niekoľkých miestach spomínaný Nikodém, člen Vysokej rady, zákonník, zmýšľaním farizej, je predstaviteľom vzdelaného žida, ktorý sa neodváži Krista vyznať verejne; Hviezdoslav tu nevidí veľký rozdiel medzi tými, ktorý sa neodvážia verejne hlásiť k svojmu národu a zradcami.
[
35
]
Kastalidiek žriedlo bohaté
— starovekí Gréci verili, že Apolón (boh slnca a ochranca umení) a múzy (bohyne umení a vied) sídlia na vrchu Parnas; na jeho úpätí bolo žriedlo pomenované podľa mena nymfy (stelesňujúcej prírodnú silu) Kastálie

--- KAPITOLA 30 ---

Za viny otcov pykať
Za viny otcov pykať
je detí údelom.
Nič neprospie tu vzlykať,
sa prieť a vyhovárať:
to čierno na bielom,
nech padá trápne, ľúto,
si už raz vštepiť treba
a z neho vše sa kárať —
Povedzte pravdu túto
tým žiadostivým chleba,
hen mladým priateľom.
Hej, pochybili starí
riad, spôsob, bohužiaľ.
Žať zochceli už zjari,
kde siať len načim ešte,
by gazda v lete žal;
hja, ľudia… Zasadený
však stržeň mali v duši,
čo nevytiahli kliešte
im žiadnych pokušení:
dnu mali, jak sa sluší,
svoj svetlý ideál!
Nuž, povedzte tej mladi:
má jaro, poľa dosť;
nech s Bohom siať už hľadí —
Nech nešomre, že biediť
a tvoriť povinnosť
by iba starých bola,
a sama povolaná
je plné truhly zdediť,
a u hojného stola
bez práce do skonania
sa kochliť ako hosť.
Otcovia vyrkli heslo,
ním mysliac uniesť svet,
jak spočiatku ho nieslo;
zabudli v horlivosti,
že slovu dnes už niet
síl obliecť divu telo,
a požehnanie slova
len skutky zdarom hostí.
Tak slovo uletelo,
k činnosti zora nová;
zostali hory bied.
Nuž, recte omladine:
Dôjsť cieľa ľze len dvom,
blúdiacim pojedine:
čin to a zápal pravý;
tí v spolku — blesk i hrom —
zahrnú šťastia plody…
To uč sa, mlaď, si zvykať:
a veniec vezme slávy,
bo svet náš preporodí.
Za chyby otcov pykať
je detí údelom.

--- KAPITOLA 31 ---

Ba všetko podrobené
Ba všetko podrobené
je totu zmene;
to najmocnejšia z vlád.
Si utkvel na čom stále,
sa úfaš, tešíš, ale
mžik: v obrat kolovrat —
A takto večne zvŕta
sa kolo zmeny,
až kráž mu splynie spíc.
Čo zbadáme, je črta,
zvuk leda z pretrielení
blýskavíc-hrmavíc.
Čo včera skrslo hore
a rovno zore
sa pechorilo tam:
dnes na samom tlie spodku.
Chceš za ním, s lósom v pôtku…?
Ujď sfingám, priepastiam.
Tu samá kukla platí,
kolíska s hrobom:
pár, čo sa neharká.
Či chrúst, či motýľ zlatý,
je hosť: buď vďačný obom;
či škrie ťa pretvárka?
Však v klin sa noci skláňa
už od včasrána
svet, až sa vyprostí
zas… Mlč, ech, cítim znavu,
potrebu oprieť hlavu
na vankúš večnosti…

--- KAPITOLA 32 ---

Spí matka zem
Spí matka zem. Spí hlboko
pod novým snehu prikrývadlom,
čo tkáčka meteľ utkala jej
na krosnách, strmo zarazených
z ľadovcov medzi uhly sveta:
mráz prenikavý tenkým brdom,
z chmár nauzlené niteľnice,
bidlami sever; za osnovu
osuheľ, z inovatky utok,
z bavlny stepí nebeských…
Hľa! ešte behá bleskotave
pomedzi priadzu člnok, mesiac,
jak podnožiny šíre zívli;
a bidlá bijú, až sa striasa
stav, na kúdol sa zvíri vozduch —
šťuk! spúšťadlo a návoj hŕŕ-hŕŕ!
sa zavalí… Tká metelica,
náruživosťou rozohnaná
(až spod čepca jej bzikli čupry):
za zastieradlo ponad posteľ
na plachte ešte dotkáva.
Spí matka zem. Spí pokojne,
obkolesená minulosti
obyvateľstvom nesčíselným:
tým bez foriem už, tvarov, podôb,
bez známok predošlého bytia —
tým na pokoji popolovom.
Že o čom sníva, kto by vedel,
kto vyznal sa v snách všehomatky!?
Snáď o nich práve, o mŕtvolách
tých kol nej, deťoch svojich, ktoré
od chvíle, jak sa, panna hviezda,
za slnce bola vydala,
ním milovaná po manželsky,
mu porodila, odchovala
na prsiach verných, po nečase
i pochovala, skade zišli
do lona — počnúc s prvobytným
zárodkom, bunkou, za reťazou
vývoja vystupujúc k zrutám
vôd, vzduchu, bahien, vrstiev, jaskýň
až po človeka vrchol, zenit
ten stvor, a staď sa za vodítkom
tiež ohnív v reťaz zradených
k včerajška spustiac jednodňovke —:
snáď o tých sníva sa jej, všetkých,
sa s nimi baví na úslní,
nad zhliadaním sa vytešená;
ich rodí zas a pleká, láska
i fintí — na ramená z lúčov
otcovi podá povarovať
čo záloh lásky obapolnej;
ich učí, vypravuje na púť
a o návrate, ukonané,
spať ukladá… tak rozkrídliac si
pás odžitého života,
jarabiu stuhu neprehľadnú,
závitok rozkvitu: i znova
ho prežívajúc dúškom chuti,
kvetnatú mladosť, zrelosť zlatú
po chmúrny podzimok… Ó, zázrak
snov! zbudovaný medzi zore
dňa na počiatku a tie, s dneškom
čo zahasli — sen neslýchaný,
obrazov plný, zjavov, premien
v rozmanitosti bez príkladu!
nie, nemá nebo hviezd tých počet,
nie strnište to množstvo očiek! —
Ak sníva ho, ten sen sní ozaj:
ó, či ho kedy dosníva!?
Spí matka zem. Spí tichučko,
jak spáva ten, kto celý boží
deň trudiac sa a ustávajúc,
si zaslúžil svoj nočný oddych:
odpočinutie dokonalé,
bez zmätku snov a rušných mátoh;
a ona si ho zaslúžila.
Ak pri tom všetkom sníva: o čom,
ej, o čom môž’ sniť? kto by zhádol?
Dosť ľahko, jej sna predmetom že
tie deti budú skorej, ktoré,
dovtedy ešte prítomné,
jaknáhle sen ju začal zmárať
(ten všemohúci, neodvratný
sen), napochytre odkázala,
bo otec meškal na cestách kdes’,
do opatery zime: totej
v ich domácnosti služobnici
od nepamäti, mrzutej a
hundravej babizni — Len ako
zachodí s nimi, čiže pekne?
Či ako mať sa stará o ne,
im dáva, keby jedli, pokrm,
ich šatí, riadi náležite?
Či rozpaľuje rodinný
krb zavčasu, hneď ako večer
očima zlupká príšernýma,
by nebáli sa jeho tieňov,
kuriatka plachučké? a na ňom,
blkotajúcom na kozúbku,
keď večieročku uvarila,
im podelila (len či rovno?),
a z mištičiek už vyhrabkali,
lyžičky liz-liz, rukávčeky
i ústka ošuchli si (len či
aj na čistotu podbá pri nich?):
tu potom či im rozpráva
poviestky, ktoré vše tak rady
slúchajú s vyplešteným zráčkom,
i dychu ledva popadajúc?
a driemkom jak vtom jedno-druhé
hlavičku zalomí, či skočí
z lavice totam u prípecka
a vezme, pritúli ho k srdcu,
mu matky zastrúc nedostatok?
A všetky, riadkom ako skľucli,
či poukladá s prežehnaním
a s bozkom na sparené čielka
do nadurených postieľok? —
Pred nehodami či ich chráni?
či lieči ich, keď prechorejú?
alebo naopak či sama
im neškodí vše, neutrápi
ich — neumára?… (Ha! sa strhla —
Nie; vietor to len pohnul krovom.)
Ó, ak ich nájde ešte v hŕbke,
keď zbudí sa, jak nahradí im
bohate všetky krivdy, ujmy
na láske, péči, na pohodlí,
že jak tak vyjdú na preddomie,
kaľavné,
[
36
]
vonné, zdravé, smavé:
svet zhíkne: chodia bučky, ruže!…
(Čuj! nevýskla to ona zo sna?
Nie, ohník zhúdol v kozúbku.)
Spí matka zem. Spí sladučko,
jak svedomia kto čistý krištáľ
vo svojej duši prechováva.
Nech odhrnúť ľze prikrývadla
kraj, akiste by bolo vidieť
hrať úsmech zlatý na jej tvári,
predcíteného blaha záblesk.
Sní zrejme; o čom, kto by tušil?
Snáď o potomstve v budúcnosti,
čo ozdobí ju vencom z kvetov
zo všetkých najkrajšieho jara,
liet všetkých leta ovocím
ju obohatí zvrchovane
(ó, šťastné budúcnosti deti!…);
a o sňatku snáď ešte v pamäť
prv zasvätenom, z nehož vzpučiť
má potomstvo to veľkolepé:
o svadbe, kto zná, koľkej od tej
prvotnej? — Ani vzácne kovy
ni drahokamy nie sú vstave
dôstojom, cenou, ctnotou, krásou
jej jubilejnej výšky stupeň
bár približne len označiť —
(Ó, slávne druhotiny svadby,
kých nevidel čas v svojom letku,
ni priestor nepodstúpil dosiaľ!…)
Precitne zrazu zmladlá, silná,
vypočinutá, pokrov zvrhne,
sa zrepetí… a čosi-kamsi,
v úbore mladuchy už, veniec
na hlave z maňúšok, z hmly závoj,
nesená túžbou lásky večnej,
sa so ženíchom stretne, slncom,
na našom vrchu práve, ktorý
sťa oltár vzplaje obetný,
kúr skudliac vďaky — Uňho ihneď
obnovia sobášny sľub rúk, sŕdc,
horúcim bozkom zapečatia:
až ozve sa v česť jubilantom
vo vzduchu zvonom, hudbou v hájoch,
po dolách zhupká tancom bystrín,
z lúk odbleskne sa kvetu dúhou,
zavonia oráčin už chlebom,
i neba premaľuje blankyt…
Nastanú veseliny sveta
bez páru! svadba nad svadbami!…
Viem, mnoho bude družbov, družíc,
aj mnohí pôjdu za starejších;
len otázka, i starejšovať
tam ktorí budú pravnuci?
[
36
]
kaľabné
— kaľavné, obratné, zdatné

--- KAPITOLA 33 ---

Vy, ducha môjho splodenci
Vy, ducha môjho splodenci,
mne milé, drahé všetko dietky,
tu v kytici, tam vo venci
poutúlené k sebe dietky,
len pokiaľ vy mi požijete?
kam siaha vaše poslanie?
Či ozaj čo kvet opŕchnete,
jak vietor na vás zavanie?
Žiaľ by mi bolo vidieť vás
za vetrom behať, hynúť svetom,
a ani za rozluky raz
to ,zbohom‘ nemôcť riecť vám, deťom:
bo vtedy už ste rozleteli
sa k strate púšťou, po tŕňoch
odvisli, v krámoch šmatou stleli,
v brlohoch nahradili moch…
Žiaľ by mi bolo i v ten čas,
jak zájdem večné pod prielohy,
a z hrobu ešte slýchať vás
šuchoriť chodcom popod nohy:
keď povypliešťať po cmiteri
zrak, vtrhnú v známy svätvečer
a rozprtia sa odo dverí,
len znesväcujúc smrti mier…
Žiaľ by mi bolo: lebo vy
ste iný lós si zaslúžili,
krvavej deti výchovy,
snáh čistých, verných v každej chvíli;
vy otcovská mi všetka radosť,
vy dobrodenie, krásota,
jas, súlad, vyplnená žiadosť,
chuť neba, pýcha života!
Však, ach, to vaša zásluha
len u mňa — Že i svet vzal z toho?
Je prieberný; rád porúha
sa ideálom… Ba svet mnoho
je poetovi dlžen! — Dal mu?
čo? Úroček ak vďaky dal;
a s koncom labutieho žalmu
sa premlčal i kapitál — —
Nuž radšej čím prv zaleťte
v zmar! hoc i s túhou žitia mladou.
Nač potĺkať sa po svete
vám bez povahy, bez ohľadov?
Požehnám toho, a viem, i vy:
kto krb svoj vami rozjatrí.
Tak buď vám osud milostivý,
tak aspoň Boh vás opatri!