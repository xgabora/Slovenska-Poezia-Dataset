--- KAPITOLA 1 ---

Duma dňa 1. lipňa 1847
[
1
]
[
2
]
Ach, hynieš, vädneš, mladý svet,
ak mrazom prvší jarný kvet.
Tvoja mladosť kape, hynie,
ak rosa po ďateline.
Tou zemou blúdiš širokou
ak motýľ kryptou hlbokou,
sadneš v trúchlosti na telá —
a čakáš svojho anjela.
Sadneš na tie suché kosti,
i čakáš z neba milosti —
čakáš — dokiaľ budeš čakať?
Kým ťa nezvraždí dáky kat.
Ach, hynieš, vädneš, mladý svet,
ak mrazom prvší jarný kvet.
Ach, tu tvoje mladé letá,
nie — nie — nezažijú sveta.
Túžba ťa na uhoľ spáli,
duma ťa zožrie pomaly,
víchor duše ťa rozmetie —
nepovieš, žes’ bol na svete.
Ach, hynieš, vädneš, mladý svet,
ak mrazom prvší jarný kvet.
Ha! — či to dlho má byť tak?
Či dlho nezazrieš svoj znak?
Kedy spŕchne rosa z neba,
oj! kedy spŕchne na teba?!
Hyň, vädni biedne, mladý svet,
ak mrazom prvší jarný kvet!
Zhučí raz dáky hrom v jede,
čo ťa za túžbou vyvedie.
Nesmúť sa — nesmúť, nebúri.
Zanôti — zájdu ti chmúry.
Bo pieseň nebeská dcéra —
čo dušu v raje zaviera,
bo pieseň tá božská panna,
ku srdcu Bohom poslaná.
Boli časy, boli — ale sa minuli,
naše zlaté letá dávno zapadnuli —
zapadli, zapadli za hory, za skaly,
akby ani nikdy neboli bývali.
Čo to za pieseň?
To je len pre sen.
Novej piesni zhrmieť treba!
Čo oči zažne ohňom blýskavice,
srdce rozbúri hvizkotom víchrice,
čo dušu schváti cez peklá do neba.
Novej piesni zhrmieť treba!
Bo len tým zrakom možno svet rozšibať,
len z toho srdca pomstu naň vykydať;
bo len tá duša čuje Mesiáša,
čo nad nami sa zavznáša.
Novej piesni zhrmieť treba!
Čo bude siahať od zeme do neba,
ak varyta huk Bojana
[
3
]
dumného,
ak píšťaly zvuk Lumíra
[
4
]
šibkého,
ak sila lýry božského Orfea;
[
5
]
bo len tou piesňou z skál stane nádeja.
Tá pieseň hroby zakliate prelomí,
len tá rozdráži tie horúce hromy,
aby už daraz do nás uderili —
a raz zohnali driemajúce sily! —
[
1
]
Poznámka Zlatého fondu: Báseň sa v Súbornom diele nachádza v časti Poézia mladosti / K
          mladosti.
[
2
]
Tamtiež pod číslom 7, str. 185 — 6. Rukopis Dobšinského. V rukopise opravené sú
          dodatočne tieto dva verše:
zanôti
— zájdu ti chmúri na
zaspievaj
— zájdu ti chmúry; čo sa
nad nami
zavznáša — čo
nad svetom
sa zavznáša. Ponechali sme na rozdiel od
          Dobšinského odtlačenia pôvodné verše najmä preto, že oprava „nad svetom“ myšlienku
          zovšeobecňuje, kým pôvodné
nad nami
svedčí, že báseň bola adresovaná
          do Bottovho okolia v Levoči. — Odtlačil Dobšinský v Slovenských pohľadoch III, 1883, str.
          470 — 1 s týmto úvodom: „… ostatne na ukážku veci a spolu na dôkaz toho, jak súcítil Botto
          i so súdruhmi mladosti, s nimiž budil a vzdelával sa k slovenskému životu, a jak i sám
          povzbúdzal jich, podám ešte jednu báseň, hodiacu sa i na naše časy. Podávam ju napred tak,
          jako odpísaná je v zábavníkoch žiackych r. 1816/7, zatým, jak nachodím ju v rukopisoch
          jeho s priloženým rokom 1846, totiž ako rokom pôvodu.“ Nasleduje
Duma dňa 1.
            lipňa 1847
a potom
K mladosti
(o nej bude reč nižšie).
          Znovu odtlačená z rukopisu v Matičnom čítaní 1954, str. 37.
[
3
]
Bojan
— národný spevec staroruský.
[
4
]
Lumír
— bájny spevec český podľa tzv. Rukopisu Královédvorského, ktorý sa ukázal ako falzifikát.
[
5
]
Orfeus
— v gréckych bájach slávny hudobník a spevák, ktorý svojím umením podmaňoval si aj prírodu. Hrou a spevom premohol aj hrôzy podsvetia, odkiaľ vymohol aj milovanú ženu Euridiku, čo mu hadom uštipnutá umrela.