--- KAPITOLA 1 ---

S božou milosťou… V kresťanskom duchu…
(K prejavu zemského správcu)
[
1
]
Tá božia milosť — krutá náhoda.
A komu milosť, komu zase trest.
Ach, dajte pokoj, milý vojvoda:
ste vodcom ňou, no ňou sa môžte zviesť
zas z vŕšku dolu a zas len na kmána,
nie, my žiť nechceme len z darov pána.
A kresťanský duch? S tými, ktorí tu sa
a mali by viesť k láske tisíce,
skôr by ste mohli stavať hranice
a upáliť zas — majstra Jána Husa.
Poviete proti — mstí sa vám ten duch,
od kresťanského ducha chráň nás bůh!
Nitra 16. júla 1928
[
1
]
S božou milosťou… V kresťanskom duchu…
— Nitra 16. júla 1928.
               Rukopis básne je v zošite RJJ č. 7.

--- KAPITOLA 2 ---

Nech žije!
Motto:
… a volali: Nech žije čs. republika, slobodné Slovensko a svätá
                  cirkev…
Zo sjazdu r. kat. vysokoškolských študentov v Bratislave
[
2
]
Už tŕpol som, že učenosť
vám prekrútila hlavy
v tej českej univerzite
slovenskej Bratislavy.
Lež predsa nie. Vy, premilí,
ste vraj na bozkanie.
Nie za to, že ste zabudli
na sväté obcovanie,
na tela z mŕtvych vzkriesenie
a život večný, amen.
„Nech žije cirkev!“ — Pekelný
vás neoblizne plameň.
Nitra 20. novembra 1928
[
2
]
Nech žije
— Nitra 20. novembra 1928. Rukopis básne je v
               zošite RJJ č. 10.

--- KAPITOLA 3 ---

Kňazi vedú
Motto:
Pasce agnos meos, pasce ones meas. Pinde lavry
               jesť.
[
3
]
[
4
]
Kňaz je politikom,
politik apoštol.
V kostole parlament,
v parlamente kostol.
Na našom Slovensku
nevie nás viesť žiadon,
krem pastierov stáda.
Ký div! Keď sme stádom.
Nitra 25. novembra 1928
[
3
]
Pasce agnos meos, pasce ones meas
(lat.) — Pas ovečky moje,
               pas baránky moje.
[
4
]
Kňazi vedú
— Nitra 25. novembra 1928. Rukopis básne je v
               zošite RJJ č. 10.

--- KAPITOLA 4 ---

Československo
[
5
]
Keď sme už decko splodili,
len nie experimenty.
Nefrfrime, lež zaplaťme
na decko alimenty!
Bratislava 25. apríla 1929
[
5
]
Československo
— Bratislava 25. apríla 1929. Rukopis básne je
               v zošite RJJ č. 10. Chronologicky za touto básňou nasleduje báseň
Dialóg v
                  kaviarni
, ktorú uverejňujeme iba v poznámkach, pretože nemá osobitnú
               umeleckú cenu, ale tvorí súčasť autorovej tvorby. Báseň je v rukopisnom zošite RJJ.
               č. 10. Autor ju napísal v Nitre 3. augusta 1929 a znie:
„Som panna!“
„Nechcem ťa, ó, panno!“
Mens sans
in corpore sano.

--- KAPITOLA 5 ---

XIV
Na Pinde lavry jesť, no jest tam i krapiva…
[
6
]
Puškin
[
7
]
U širokého Dunaja
sú samé veľké domy,
v tom najväčšom a najkrajšom
Jupiter tonans tróni.
On je tu v jednom paláci
na čelo postavený
nie svoje vlastné, ale nám
a celej našej zemi,
nie v plášti s hermelínom,
ach, to by bolo kriku!
Nám stačí, keď je zemský boh
v listrovom kabátiku,
nie s veľkou zlatou korunou,
ach, to by bolo praciek!
Náš zemský boh je v čapičke
za päťadvadsať kačiek,
nie sceptrumom,
[
8
]
to nejde
Slovensku nášmu k lícu,
nám stačí, keď má zemský boh
v pravici trstenicu,
nie na tróne on slovenským
nehoráznostiam čelí,
on trónu čelí velebne
remennom vo foteli.
My nechceme kráľa, nám postačí boh
domáci: Malý Parom
v kabátiku a foteli
nad veľkým kalamárom.
Nám postačí Parom, nám postačí boh
domáci, hoci zemský,
nech má len v ústach búrku a
v dvoch rukách hrom a blesky.
Len aby ho už nemohla
matička trónu líšiť,
mal by si fotel koženný
o nohavice prišiť,
aby jak slimák domec svoj
po mrk od rannej rosy
v krajine celej ten svoj trón
na pudle mohol nosiť,
by sedel a chodil tu s parožkami
a v hromoblesku stálom,
by, keď je malým vo veľkom,
byť mohol veľkým v malom,
by naše hriešne gigane
vše česal svojim hromom,
nám slepil zrak a hlušil sluch
a trúbil telefónom,
by pulidery vzdúval strach
pred jeho svätým chrámom,
by doň sme s krížom vchádzali
a vyšli s Kristom Pánom,
by uznanie nám na zadok,
kým človek z dverí letí,
z baťoviek božských s gumami
udeľovali — päty,
by aspoň jedno zlacnelo,
že keď sme bez stolice,
hrom Paroma sa vyrovná
trom fľaškám šaratice,
by aspoň jedno vedeli
sme, totiž, že sme svine,
kým naučí nás slušnosti
a di — di — disciplíne…
Veď zvrhli sa pod psa Olympa hry.
Raz do mecha sa duje,
driek ohýba sa, od zadku
ťa každý preskakuje,
závody v behu riadia sa,
beh zhora a beh zdola,
tu nikto si ťa neuctí
a „máúcta!“ sa volá,
tu šije ohýbajú sa,
má každý úsmev v líci,
tu nikto zdaru nepraje
a každý „nazdar“ kričí,
tu lep sa kydá, osídla
sa pletú, siete štvaníc,
len Parom stojí voľačo
a ostatní sú nanič,
tu podlamujú kolená,
kto koho zboku sotí,
na otlaky ti stúpajú
a pľujú do roboty,
tu po rebríku driapu sa,
chce každý ku vrcholu,
zadného kope, predného
za šósy ťahá dolu,
tu každý chcel by „hodným“ byť
a „pokud je to možné“,
medzi vajcami tancuje,
sa vie, že graciózne.
Vytancoval by svoju masť,
vycedil všetok olej,
len aby mohol vysedieť
nejaké vajce skorej.
Tu hádžu s tebou sem i ta
ako na volejbale,
kebys’ nemusel dopadnúť,
tak by si lietal stále.
Škoda, že to, čo zemské je,
sa vždycky k zemi žiada
a čím diaľ niekto vo vzduchu,
tým dolu nižšie padá.
Tu velikánska radosť je,
keď si sa o zem pleštil,
to akoby si ostatným
kolegom brucho mastil.
Tá veľká sústrasť okolo,
kým človek zase vstane,
kto vyhodil ťa, spýta sa:
„Kolego, jak se máme?“
A ešte väčší chichot je
Olympa na krajine,
keď vo vlastnej ťa izbe tvoj
včerajší sluha prijme
jak pán tvoj sluhu svojeho
a pozrie za horúca,
že na svoj vlastný kabinet
sa klopať odporúča.
Diplómy inde v ráme sú,
na večnú na pamiatku
ti visievajú nad hlavou,
tu diplomy sú — v zadku.
Daromný dekrét, rodný list,
doktorát a pán „rada“
s uznaním zásluh možno ísť,
ale — do retiráda.
Retiráda a reterád.
Pomoci inej neni,
keď ustanovil takto raz
prezídiuma génij,
čo odmeriava kotrby,
ich rozum váži, reže
a stavia, správa — totižto
kvalifikačné veže…
A po hre, keď sa upachtíš,
ťa hráči obkolesia,
do teba kopnú, z dverí ti
firmičku tvoju zvesia.
A keby si sa vyvalil
jak vycválaná herka,
hneď zaháji sa s radosťou
vždy sympatická zbierka,
do zeme v kvetoch vložia ťa
naradujúci reční,
aby ti v malom kvartýri
dal pán boh pokoj večný…
Ty domáci bôžik, ty Jupiter,
ty veľký boh v malom!
Prašť hromom do tých hlúpych dvier,
bo teba zmetie Parom.
Bratislava 15. apríla 1931
[
6
]
Na Pinde lavry jesť, no jesť tam i krapiva…
(rus.) — Na
                     Pinde sú kláštory, ale je tam aj bodľačie.
[
7
]
XIV.
— Bratislava 15. apríla 1931. Rukopis básne je v zošite
               RJJ č. 16. Báseň je svojím ladením i tematikou písaná v duchu reflexií. Nasvedčuje
               tomu okrem iného aj číslovanie tejto básne.
[
8
]
sceptrum
(lat.) — vladárske žezlo, berla

--- KAPITOLA 6 ---

Vzdych štátneho zamestnanca
[
9
]
Pán dobrý, predsa najlepší
je priateľ človekov.
On pomohol nám obliecť sa,
aby nás zobliekol.
Bratislava 8. októbra 1932
[
9
]
Vzdych štátneho zamestnanca
— Bratislava 8. októbra 1932.
               Báseň je v Múzeu Janka Jesenského pod signatúrou č. 110.

--- KAPITOLA 7 ---

Nová pesnička
[
10
]
„Hojže bože, jak to bolí,“
všetko zbil mi kamenec.
Jedno zelenie sa v poli:
s nezábudkou finanec.
Do môjho ma humna ťahá:
„Zapíšeme prozatím…“
Poď, finanec, duša drahá,
aspoň teba vymlátim.
Bratislava 23. októbra 1932
[
10
]
Nová pesnička
— Bratislava 23. októbra 1932. Báseň je v Múzeu
               Janka Jesenského pod signatúrou č. 110.

--- KAPITOLA 8 ---

Mýlka
[
11
]
Aj to splietli, úbožiatka:
„Keď netečie, aspoň kvapká.“
Tvrdia, strela do ich duší:
„Kde netečie, kvapkať musí.“
Bratislava 23. októbra 1932
[
11
]
Mýlka
— Bratislava 23. októbra 1932. Báseň je v Múzeu Janka
               Jesenského pod signatúrou č. 110.

--- KAPITOLA 9 ---

Bubon
[
12
]
Kedysi bubny rachotali,
keď povraz na krk zakladali,
vykopli stolec z podnožia.
Dnes paličkami bubny bijú,
keď na žilnatú tvoju šiju
žobrácku kapsu založia.
Bratislava 23. októbra 1932
[
12
]
Bubon
— Bratislava 23. októbra 1932. Báseň je v Múzeu Janka
               Jesenského pod signatúrou č. 110.

--- KAPITOLA 10 ---

Nespokojný
[
13
]
„Moc je víno, čo ju nosí — súdok.“
Takto šuškal jeden nabúrený,
cickajúcej moci pozbavený
dudok:
„Barani sú všetci vskutku!
To je víno nové — v novom súdku.
Aby všetkých pobil parom!
Víno nové — v súdku starom.
Rozum v mozgu somárovom!
Víno staré — v súdku novom!
Neujdete božej káre:
V súdku starom — víno staré!
Dáš preč ruku od tej pipne!
Jednaký lump, čo si chlipne!…“
Pritom zašuškal i sebe:
„Dajže nebe,
aby ma len pozval na hostinu,
prvý budem, ktorý siahnem k vínu,
či zo súdka toho, lebo toho,
hlavné: nech je vína mnoho.“
Bratislava 16. januára 1939
[
13
]
Nespokojný
— Bratislava 16. januára 1939. Rukopis básne je v
               zošite RJJ č. 12.

--- KAPITOLA 11 ---

Idea v praxi
[
14
]
Autonómia!
V praxi človeka
sa s ňou jak s iným statkom hospodári:
dobytok vyradí sa starý,
mäsiar ho na pečienku vyseká,
rozostavia sa mladé býčky,
teliatka, junce, jalovičky
v maštali starej staré pred válovy
a povie sa: „Ľa! Režim nový!“
Dobytok mladý v starej maštali
obzrie sa, keď pán povie: „Cifra, na!“
Chrumká a bučí, chvostom oháňa,
kope a kole ako bývalý.
Bratislava 2. februára 1939
[
14
]
Idea v praxi
— Bratislava 2. februára 1939. Rukopis básne je
               v zošite RJJ č. 15.

--- KAPITOLA 12 ---

Tiež zjednotenie, alebo jeho následky
[
15
]
V Hlinkovom duchu sú zjednotení:
Hlinkova garda — Hlinkove ženy.
Garda a ženy! Musel prísť tretí:
Hlinkova mládež — Hlinkové deti.
Bratislava 29. apríla 1939
[
15
]
Tiež zjednotenie, alebo jeho následky
— Bratislava 28. apríla
               1939. Rukopis básne je v zošite RJJ č. 15.

--- KAPITOLA 13 ---

V prezidentskom paláci
[
16
]
„Sem — naspäť deputácia!
Ešte raz!“ kričí pán šéf kabinetu.
Musím poslať Slovenskému Svetu
[
17
]
z deputácií fotografiu!“
21. novembra 1939
[
16
]
V prezidentskom paláci
— Bratislava 21. novembra 1939.
               Rukopis básne je v zošite RJJ č. 15.
[
17
]
Slovenský Svet
— obrázkový spoločenskozábavný časopis

--- KAPITOLA 14 ---

Výpis z kritickej povedačky
[
18
]
„Tá fráza lže (či luhá, luže?),
že ,inter arma scilent musae‘“,
[
19
]
tak pán Mráz vyjadruje sa.
„Hľa, v Poľsku, do miest rozstrieľaných
koncertné idú telesá
a sbory hercov vyberaných
i plno tancujúcich hviezd
kultúre zase robiť česť,
to nič, že kat tam hlavy stína,
vo Varšave už sú tri kiná,
rádio neprestáva hrať
a majú aj svoj ,Tagesblatt‘“.
[
20
]
Bratislava 21. novembra 1939
[
18
]
Výpis z kritickej povedačky
— Bratislava 21. novembra 1939.
               Báseň je v rukopisnom zošite RJJ č. 15.
[
19
]
inter arma silent musae
(lat.) — medzi zbraňami mlčia múzy
[
20
]
Tagesblatt
(nem.) — denník, denné noviny

--- KAPITOLA 15 ---

Puritáni
[
21
]
Áno, áno, puritáni sme,
čo sa čítať dá, to zakážeme,
čo sa nedá čítať, pustíme,
chránime tým mravy našej zeme.
Ale nielen mravy v krajine,
ku ktorým nech každý občan zvyká,
ináč sa nám nikdy neminie
Slovák, Pravda, Nástup,
[
22
]
Politika.
[
23
]
[
24
]
Bratislava 27. januára 1940
[
21
]
Puritáni
— Bratislava 27. januára 1940. Rukopis básne je v
               zošite RJJ č. 13.
[
22
]
Nástup
— názov časopisu, ktorý reprezentoval radikálne mladé krídlo HSĽS. Taký istý názov mal aj filmový týždenník.
[
23
]
Slovenská politika
do r. 1938 bola orgánom republikánskej strany, potom sa vydavateľstvo Slovák v auguste 1939 previezlo do Žiliny. Propagovala výlučne politiku HSĽS.
[
24
]
Slovák, Pravda, Nástup, Politika
— názvy časopisov, ktoré vychádzali za tzv. Slovenského štátu

--- KAPITOLA 16 ---

Úvod do kupletov
[
25
]
Múza, naša prevýsostná pani!
Naše dediny sú pod vŕškami
a nie na výšinách Osvety,
dolu poď a spievaj kuplety!
Zrkadielce z taštičky si vyni,
ku slniečku obrátiť ho ráč
svetielkami rozveselenými,
po špinavých našich stenách skáč,
aby videl gazda, čo ich špiní.
2. februára 1940
[
25
]
Úvod do kupletov
— Bratislava 2. februára 1940. Rukopis básne
               je v zošite RJJ č. 13.

--- KAPITOLA 17 ---

Spravodlivosť
[
26
]
Tvrdí, že sme pánmi zeme
z vládcov našich to ten, to ten;
my vidíme každodenne:
Nemcom: „Všetko dovolené!“
Slovákom: „Alles verboten!“
[
27
]
7. októbra 1940
[
26
]
Spravodlivosť
— Bratislava 7. októbra 1940. Báseň je v
               rukopisnom zošite RJJ č. 17.
[
27
]
alles verboten
(nem.) — všetko zakázané

--- KAPITOLA 18 ---

Nemci študujú pravidlá
[
28
]
Nemci pod svoje nás vezmú krídla,
zahľadeli sa aj na Pravidlá.
Študujú ich a len hlavou krúťa:
tu je nová éra zabudnutá!
Čert vie, majú azda nádeje?
Veď tu všetko počeštené je.
Ach, ten národ bol a bude vždycky
nekonzekventný a nelogický.
Keď sú bratkovia zas kamaráti,
keď tu teda nový režim platí,
keď sa stále kričí „pokobok“,
[
29
]
keď je samomluva monológ,
keď je čistič purifikátor,
keď je učbár zase profesor,
keď je silospyt zas fyzika,
počtoveda — matematika,
keď je mluvnica zas gramatika,
keď je krásoveda estetika,
keď je ručnica zas plecopuška,
keď je lepšie ceruzka jak tužka,
keď je živel zase element,
keď je černidlo zase atrament,
keď už strhli šle a sú len traky,
keď byť môžu miesto škvŕn aj fľaky,
keď sú varhany zas organom,
úradné medzítko — orgánom,
keď sú Dávidove praky — fundy,
vteriny sa menia na sekundy,
keď je padelok falzifikátom,
keď je pravotár zas advokátom,
keď sú stĺpy vlasti piliere,
miesto límca nosia goliere,
keď je historický Jiřík Ďurkom
keď sa prepínadlo stalo purgom,
keď je každý veľký hotel Grand,
keď je svačina v ňom olovrant,
keď sa stala už tá zmena vzácna,
že sa pod nos kladie iba tácňa,
keď je klokan radšej kenguru,
keď sa nezabudlo na fúru,
keď je morek — špik a mezek — mul,
keď sa všetko prace do škatúľ,
keď je hádzaná skôr volejbalom,
keď tu ide škandál za škandálom,
keď nám kážu nedopisovať,
ale radšej korešpondovať,
keď nám zvučí ako melódia
miesto vyzdvihnutia suspenzia,
keď je odťažitý — abstraktný,
keď je súkromný aj privátny,
keď je poľúbiť zle, lepšie bozkať,
keď je prkno po slovensky doska,
keď je mluno — lepšie elektrina,
kočičina — lepšie mačacina,
keď je krochmeľ zvučnejší od škróba,
keď je okuliarnik — lepšie kobra,
keď nám ešte konvenuje žúr,
keď je zdivo — murivo, zeď — múr,
keď sú samospevy zase sólom,
keď je kveták našim karfiólom,
keď tu dvaja robia ešte pár,
miesto výtisku je exemplár,
miesto starostu sa richtár žiada,
keď je diaľnica zas autostráda,
keď nie hrabe ale gróf je pán,
keď nie Hrubi Ján, lež Grobi Ján,
keď sa na decht obrátila smola,
odsek môže byť aj kapitola,
keď je hrobitov zas cintorínom,
keď je dínom-dánom dánom-dínom,
a keď od nového prevratu
pod bradou zas máte kravatu —
prečo je nie pôžička zas pump,
prečo naničhodník nie je lump,
prečo vagabund je darebák,
prečo poráža, keď triafa šlak,
prečo postava — nie figúra,
prečo príroda — nie nátura,
prečo baliť, keď je pakovať,
prečo odhadnúť — nie šacovať,
prečo závora, keď je tu rígeľ,
prečo huncútstvo, keď máte fígeľ,
prečo nálepok, keď je tu flajster,
prečo register, keď máte lajster,
prečo preklíšky? Sú preglejky!
Prečo mámilé? Sú frajerky!
Prečo opitý, keď je tu mol,
prečo dáždnik, keď je parazol,
prečo šaty, keď je ešte róba,
prečo skúška, keď je dobrá próba,
prečo strojný, keď tu máme feš,
prečo by mal lis byť, keď je preš,
prečo drnda, keď je známa šiksľa,
prečo škatuľa, keď je tu piksľa,
prečo má byť končiar, keď je špic,
načo vám je vtip, keď máte vic,
prečo záviny, keď máte štrúdle,
prečo rezance, keď sú tu nudle,
prečo vyzvedač, keď je tu špiceľ,
prečo má byť rezeň, keď je šniceľ,
načo k šnicľu strek, keď máte špricer?
S detinskosťami tu do čerta!
Prečo ponuka? Je operta.
Načo vám je skvost, keď máte šperk,
načo písať stroj, keď máte verk?
Zasielateľ? Je tu špeditér!
Prečo plecopuška? Máte kver.
Prečo priehlavok, keď je tu nárt,
prečo strana, keď je Partaj — párt.
Prečo závažie, veď máte funt,
prečo zátka, keď je štupeľ, špunt,
prečo má byť látka, keď je štof,
prečo má byť skrutka, keď je šróf,
prečo nedbalky? Je negližé!
Prečo čaj má byť, keď je tu té,
prečo nájom, keď sú dobré činže,
prečo želania, keď máte vinše,
načo hrešiť hrob, keď možno frak,
načo nám je stopa, keď je šľak,
načo právo, keď my máme recht,
načo opravdový, keď je echt,
načo vzbury, keď tu stačí puč,
načo vám je vzdor, keď máte truc,
načo dopisnica, keď je karta,
načo vám je stráž, keď je tu varta,
načo pokladnica, máte kasu,
načo vám je trieda, máte klasu,
načo sklenica vám, máte fľašu,
načo v štetce meniť penzlíky,
načo gombičky? Sú knoflíky.
Načo na povalu? Na plafón!
Načo stanica? Je štación!
Načo bože, bože!? Keď je ach,
načo vám je strecha, keď je dach,
načo úpadok, keď je tu krach,
načo košeľa, keď máte pendeľ,
načo vám je kolok? Máte štempeľ!
Načo obušok? Je pelendrek.
Načo vám je h…, máte drek.
Načo komora, keď sú tu špajze,
načo páni, dámy, keď sú hajzle,
načo dovedna, keď je tu bajzom,
načo hladiť, čo je pod bigľajzom?…
A tu Nemci od protivne zhíknu:
Vyhňa, vyhňa! Veď vy máte šmikňu!
Kto by po cudzích sa slovách pýtal!
Nemocnica? Sto ráz lepšie špitál.
My sme doma tuná a nie hosť!
Stravu nechceme, my chceme kost,
ani balík, ale radšej pakeľ,
pochodeň nám nesluší, lež fakeľ.
Jeden rozhorčil sa: Mene, tekel…
Aká lepenka? Je papendekel.
Aký dôstojník? Je oficier.
Aký delostrelec? Kanonier.
Pretrhne sa naša družba verná,
ak nás držia nite a nie cverna,
vstave má byť hneď a zaraz štond,
miesto plavý má sa vravieť blond.
A tiež štíble chceme a nie čižmy.
Miesto čerstvý hovoriť vždy frišný,
aké teda, teda tu je item,
aká sústava, my máme systém,
načo brusič, máme šlajfiara,
načo kňaz, keď máme farára,
načo nám je úskok, máme trik,
načo podnožka? Je šamerlík!
Myslime nie na dar — na Geschenk,
[
30
]
výčap je nie treba, chceme šenk.
So Zimákom preč, keď je tu Winter,
načo nám je šarha, keď je šinter,
načo nám je žreb, keď je tu lós,
načo omáčka, keď je zós!
Druhý zahrozil sa mit der Faust,
[
31
]
s češtinou tu musí byť raz aus.
[
32
]
Načo výveska, keď máme plagát,
načo motúzy, keď je tu špagát,
starosta nech je zas richtárom,
hrotok musí zas byť šechtárom,
načo holene, keď máme sáry,
miesto plemplem nech je láry-fáry!
Budeme nie triediť — zostavovať!
Žartovať nie, ale špásovať!
Nech je cigánsky hneď rovno falš!
Pochod nechceme, my chceme marš!
Hasič nebude, len fajerman,
ani vodnár, ale hastrman,
ani skobky, ale našské kramle,
podväzky sa zmenia na štrumpandle.
Na nás nech sa špricuje, nie strieka,
miesto lekárne je apatéka,
dielne musia zas byť varštaty,
Übermenči, überkabáty,
zástera nie, bude fertucha.
Orfajgy nech sú, nie zauchá!
Kozuby nie, ale komíny,
stroje nijaké, lež mašiny,
keď sú kocky, kanóny a tanky,
miesto ohrád musia byť aj šranky,
pôjdete vo vágne, nie za vozom,
námorník váš bude matrózom,
osveta sa zvrhne na kultúru,
neliečiť sa, ale robiť kúru,
nijaký hlen nebude, lež fľus,
sprcha nijaká! My chceme tuš!
Tretí skočí červený jak čert:
„Vojtech musí byť zas Adalbert!“
Štvrtý, mysliac, že je v Mníchove:
„Tiež na práva na menšinové
treba hľadieť,“ vraví. „Chúďatá!
Dajme im tiež za necht. Ebadta!“
Nech sú spokojní aj Maďari
nech sú osli nie, lež somári,
nech je Mara radšej Marika.
Keď je Vilmou Vilma, Bertou Berta,
na Pélu im zmeňme Adalberta.
Nech sú Matejovia Matiáši,
keď je bičak, nech sú bičkáši,
keď je buzogáň tiež v slovníku,
dajte prístup k trovám kelčíku,
keď je hurrá! Môže byť aj rajta!
Nech je truhla ládou, humno — pajta,
hoci — hoci nech je hoci — bár,
trúbeľka nech je len pipasár,
nech je fajka pipou, bola ľuľka,
nech je miesto morky opäť puľka,
závoj — fátľom, rebrík inkább
[
33
]
lojtrom,
načo hnevať susedov a kmotrov?
Nech je obrúčka zas karika,
nech je paštika zas paštéta,
nech je kytica zas bukréta,
zberba nech zas bude rákošom
hlúpy panovník váš habošom.
Krupicu ak nechcú, nech je grísa,
ak nie Tiso, nech je lieber
[
34
]
Tisza,
nech je obruba zas pasomán,
cifrovaný kabát dolomán.
Hlavné, keď sa národ jeduje,
nech si voľne zabasomuje,
azanďalát a teremtéšít,
tým sa tíši rozbúrený cit.
Ináč vám dáme tvrdý škáles,
viete: „Deutschland, Deutschland über alles!“
Chytíme vás všetkých za šticu,
ponemčíme celú Maticu!
Je aj tak dosť pichajúcich vipier
a nie vreteníc…
Heil Hitler!
16. októbra 1940
[
28
]
Nemci študujú pravidlá
— Bratislava 16. októbra 1940. Rukopis
               básne je v zošite RJJ č. 17.
[
29
]
pokobok
— bok pri boku, spolu, plece pri pleci (autor tu naráža na nemeckú výslovnosť)
[
30
]
Geschenk
(nem.) — dar
[
31
]
mit der Faust
(nem.) — s Faustom
[
32
]
tu musí byť raz aus
— tu musí byť raz koniec, musí sa skoncovať
[
33
]
inkább
(maď.) — radšej
[
34
]
lieber
(nem.) — milý

--- KAPITOLA 19 ---

Zásoby
[
35
]
Židom zhabali sme zásoby.
Ďalej habať — treba bolo by.
U kohože?
U včiel, mravcov, sysľov.
Ale azda počať od ministrov.
18. októbra 1940
[
35
]
Zásoby
— Bratislava 18. októbra 1940. Rukopis básne je v
               zošite RJJ č. 17.

--- KAPITOLA 20 ---

„Slovenský minister — Srbom“
„…My vieme, čo je hrdinskosť a vieme aký je srbský vojak. Preto tým väčšia
                  je zločinnosť zapredancov, ktorí ženú srbského vojaka hlavou do steny… Nastupuje
                  armáda, víťazná armáda novej Európy, do ktorej aj my patríme. Áno, aj my chceme
                  prispieť tejto armáde k rýchlemu víťazstvu…“
Mach, „slovenský“ minister vnútra a hlavný veliteľ HG, v reči dňa 6. apríla 1941 v
               Prešove
[
36
]
Duša nášho veliteľa,
„duša“ ministerská smelá.
Na Srbov má velikú zlosť,
že si bránia nezávislosť,
že tu ženie národ bied
politický analfabet,
že je lepšie politikom
na ose byť pod vozíkom
a že k zničeniu tej zeme
„slávnym“ Nemcom prispieť chceme…
V bájke je, že žaba malá
na vola sa nadúvala,
že sa rozpukla vraj. Aba,
v „našich“ voloch kŕka žaba.
8. apríla 1941
[
36
]
Slovenský minister Srbom
— Bratislava 8. apríla 1941. Rukopis
               básne je v zošite RJJ č. 18.

--- KAPITOLA 21 ---

Preteky
[
37
]
Len privykajte chlapci na poriadok.
Cieľ národný náš — nemecký je zadok,
kto prvý vstúpi v tento skvelý lokál,
odmenou chrániť bude Hlinkov pokál.
Sú „preteky“… Ja dirigujem: Na tri,
nech každý k cieľu cvála, jak sa patrí
k hrdinským činom privyknutým chlapcom.
Kto zaostane — národným je zradcom!
Je predsa reč tu o národnom čine,
nech hrdinstvom sa opäť popýšime!…
Nuž raz, dva, tri!… Či prepadol sa ten svet?
… Veď „pretekantov“ tuná jak niet, tak niet!
… Kdeže sa dali?… Ach tak, už sú v r… !…
Dosiahli ideál náš pospolitý.
9. apríla 1941
[
37
]
Preteky
— Bratislava 9. apríla 1941. Rukopis básne je v
               zošite RJJ č. 18.

--- KAPITOLA 22 ---

Zástavy
[
38
]
Slovenské naše zástavy
Slovákov symbolizujú.
Plieskajú, krčia a vrtia sa
tak, ako vetry dujú.
Nech miesto vetrov strhajú
ich radšej naše ruky.
Zástavy charakter nemajú,
charakter majú drúky!
20. apríla 1941
[
38
]
Zástavy
— Bratislava 20. apríla 1941. Rukopis básne je v
               zošite RJJ č. 18.

--- KAPITOLA 23 ---

Mrkanie
[
39
]
Vždy vtedy, keď kraj mrk už cloní,
do stajní stáda ťahajú,
komáre štípu, veža zvoní,
pri mlákach žaby kŕkajú,
kuviká kuvik na zvonici,
uhúka sova kdejaká,
na lúpež idú zákerníci,
po krčmách zbojník huláka.
Akýsi „básnik smelý, hrdý“
stiera si v strachu krupaje
a bez punktov a čiarok tvrdí,
nie noc, lež ráno krásne je.
20. apríla 1941
[
39
]
Mrkanie
— Bratislava 20. apríla 1941. Rukopis básne je v
               zošite RJJ č. 18.

--- KAPITOLA 24 ---

„Otec národov“
„…nech žije Adolf Hitler, otec veľkej rodiny národov!…“
Vodca dr. Jozef Tiso v reči 20. apríla 1941
[
40
]
Visí mu jazyk náhodou,
hoc’ kníše sa na šibenici,
nohami zvoniac katu kričí:
„Ty si ten Otec národov!
Buď ešte dlho nažive!
Nás spravila len tvoja vôľa!…“
Ach, bože, veď to na nás volá
náš malý vodca s velikým „V“!
22. apríla 1941
[
40
]
„Otec národov“
— Bratislava 22. apríla 1941. Rukopis básne je
               v zošite RJJ č. 18.

--- KAPITOLA 25 ---

Vo Firenzi roku 1498
[
41
]
Zišiel sa teda slávny magistrát,
dal z veže vinovatý zvon ten sňať,
čo pustil sa tak hlučne do hlaholu,
keď bola hanba na Savonarolu
[
42
]
a odsúdil ho:
Nech ho somári
cez mesto vezú, potom v chotári
a cestou nech ho korbáčom tne kat!
Nemal v San Marcu
[
43
]
vtedy cilingať!
[
41
]
Vo Firenzi 1498
— Bratislava 4. júla 1941. Rukopis básne je v
               zošite RJJ č. 18.
[
42
]
Savonarola
— taliansky reformátor (1452 — 1498). Chcel vo Florencii zaviesť teokratickú ústavu a celý život verejný i súkromný podrobiť hľadisku náboženskému, ako to urobil neskôr Kalvín v Ženeve. Obvinili ho z kacírstva a upálili.
[
43
]
San Marco
— kostol v Benátkach z X. storočia. Sv. Marek je patrónom tohto mesta.

--- KAPITOLA 26 ---

V Bratislave roku 1938
Po bratislavskom chodiac smetisku
zdvihol som sťatú hlavu potíšku,
čo váľala sa neďaleko busty
s rozbitým čelom, s preťatými ústy.
Koľko ráz sa jej magistrát náš klaňal,
na historickom zvone povyzváňal!
Slovenskej vláde hnevom chvie sa hlas:
Každého zradcu tu nech berie ďas!
Vinný je vládny mešťanosta v tom,
že neodsúdil historický zvon!
Tak nech ho teraz zosníme sám z veže
a po uliciach ako somár vezie,
náš prvý mučedlník ako kat
ich musí z mesta vykorbáčovať.
4. júla 1941

--- KAPITOLA 27 ---

Zatemňovanie
[
44
]
Netrpieť také ľahkovážne kúsky!
Potrestať všetky svätojánske mušky,
že proti zákazu tu v noci svietia
a na zadok si papier neprilepia!
5. júla 1941
[
44
]
Zatemňovanie
— Bratislava 5. júla 1941. Rukopis básne je v
               zošite RJJ č. 18.

--- KAPITOLA 28 ---

Pri oznamovaní zásob
[
45
]
Pri našej disciplinovanosti
my máme ešte zásob v hojnosti,
spokojné nech sú teda vaše mysle,
veď plné komory tu majú — sysle.
5. júla 1941
[
45
]
Pri oznamovaní zásob
— Bratislava 5. júla 1941. Rukopis básne
               je v zošite RJJ č. 18.

--- KAPITOLA 29 ---

Račkovanie
Niektorým vybraným štátnym úradníkom a penzistom znížili hodnostné triedy;
                  tým aj platy a penzie
[
46
]
Za Štúrom u nás každý trúsi,
že vždycky napred ísť sa musí,
úradník štátny, neborák,
tiež napreduje ako rak,
keď všetky triedy prekoná,
omladia ho mocou zákona,
dajú mu zase mladý plat
na benzín potrebuje štát;
voš hryzie voš, voš cicia voš,
voš do závozu tlačí voz!
5. júla 1941
[
46
]
Račkovanie
— Bratislava 5. júla 1941. Rukopis básne je v
               zošite RJJ č. 18.

--- KAPITOLA 30 ---

Vodca a prezident k vojakom
„…Zapojili ste sa do víťazného nemeckého frontu, po boku všetkých
                  kresťanských národov Európy, aby ste odvrátili od svojho národa a od Európy
                  nebezpečenstvo boľševického pekla. Právom sa menujete križiackými rytiermi
                  atď…“
dr. Jozef Tiso 3. júna 1941
[
47
]
Čech, Poliak, Srb, Rus nie je už váš brat!
Vy bojujete už po tretíkrát
za nášho brata Nemca proti nim.
Nemec je vaším bratom jediným.
Slovenský národ čestne biť sa zná
a kto sa bije, boh ho požehná,
rozsype v nebi nový počet hviezd,
jak ony jagať bude vaša česť,
že bojujete za náš národ milý
a že ste rod svoj nikdy nezradili.
Nuž, ta sa, chlapci Váhu, Nitry, Hrona!
Ja ako Vodca musím zostať doma,
a ako kňaz a verný otca syn
sa za víťazstvo vaše pomodlím
v Bánovciach radšej, v ruských poliach tam
by terčom bol, bo reverendu mám
a brucho skoro ako naša zem.
Kto povedal by predtým: „Ďakujem?“
a kto by nepadlým v tej strašnej zemi
udelil metál „Za vlasť“ postriebrený?
Kto druhý, čo dá otec ľudstva Hitler
s nápisom skvelým: „Križiacky som rytier“?
Kto vešal prebehlíkov, ak ja nie
so súdnym sborom — in effigie?
[
48
]
Ak z nich kto kravku, svinku, brázdu má tu,
kto habal by a daroval ich štátu?
A potom: kto by viedol doma boj?
Za Nemca-boha, národ svoj?
5. júla 1941
[
47
]
Vodca a prezident k vojakom
— Bratislava 5. júla 1941.
               Rukopis básne je v zošite RJJ č. 18.
[
48
]
in effigie
(lat.) — v obraze

--- KAPITOLA 31 ---

Noví hrdinovia
(Pod obraz)
[
49
]
Len kapsľa pukla krajinou,
teliatko po úrode šliape…
Ba nie!… Čatloš sa na tank driape
a nadáva do hrdinov!
Vyznamenanie — poznamenanie,
vojačkov biľaguje tálmi, bleskom,
ako keď ide rekvirovanie
a volom prebíjajú uši plieškom.
9. júla 1941
[
49
]
Naši hrdinovia
— Bratislava 9. júla 1941. Rukopis básne je v
               zošite RJJ č. 18.

--- KAPITOLA 32 ---

„Svedectvo krvi“
„… To naša ľudácka česť a hrdosť!… Verní svojmu slovu a svojej cti,
                  slovenskí vojaci vydávajú svedectvo krvi a veľkosti a mužnej vyspelosti
                  slovenského národa…“
Poručík dr. Š. Polakovič v Slováku 9. júla 1941
[
50
]
Z Rusov by sa snáď nebál nik,
keby tu nebol poručík
dr. Š. Polakovič, ale
takto sa Rusi trasú stále.
Zasekne hrdo, počestne
len perom a už je pod ním mláka!
Z perečka jeho vystrekne
svedectvo krvi — do Slováka!
9. júla 1941
[
50
]
„Svedectvo krvi“
— Bratislava 9. júla 1941. Rukopis básne je
               v zošite RJJ č. 18.

--- KAPITOLA 33 ---

Dejiny
„… Krpaté duše… buržujskí koristníci a vypasenci… zženštilí mužovia,
                  precitlivelé ženy sa nikdy nepozdvihnú na takú výšku, aby boli schopní chápať
                  veľkosť svedectva krvi… Takíto ľudia nerobia dejiny…“
Poručík dr. Š. Polakovič
[
51
]
v Slováku 9. júla 1941 z príležitosti vojny Slovákov proti Rusom
[
52
]
Dejiny robia — „ištenuče jó vic!“
[
53
]
pán Tiso, Tuka, Mach a — Polakovič.
Národ jak handru máču do špiny,
by každý hrniec tu bol bahnom plný.
Škvrny tiež majú — svoje dejiny,
a dejiny tiež — svoje škvrny.
9. júla 1941
[
51
]
Š. Polakovič
— jeden z popredných ideológov
                     ľudáctva
[
52
]
Dejiny
— Bratislava 9. júla 1941. Rukopis básne je v zošite
               RJJ č. 18.
[
53
]
ištenuče jó vic
(maď. fon. ) — bohuprisám dobrý vtip

--- KAPITOLA 34 ---

Híka somár
[
54
]
Híka somár. Rozumie sa,
híkame tiež so somárom.
Najprv proti plutokratom,
potom proti proletárom.
Híka somár. Rozumie sa,
„slovenské“ s ním híka panstvo.
Najprv proti pánu bohu,
potom zase za kresťanstvo.
Híka somár. Rozumie sa,
tancujeme dínom-dánom
od boháčov k proletárom,
od pohanov ku kresťanom.
Híka somár… Čo to vlastne
skrýva somárske to rúcho?
Čo? Nuž štyri kopy sena,
apetít a veľké brucho.
Híka somár. Rozumie sa,
híkajme len ďalej pyšne,
že z tých kôpok nežerieme,
hoci väčší somári sme.
10. júla 1941
[
54
]
Híka somár
— Bratislava 10. júla 1941. Rukopis básne je v
               zošite RJJ č. 18.

--- KAPITOLA 35 ---

„Nový“ program
[
55
]
Gratulujem tej „novej“ Európe,
v programe ktorej bude mať aj náš ľud
národné povedomie: „Du bömische Schwein!“
[
56
]
a znášanlivosť náboženskú: „Saujud!“
[
57
]
Keď „Saujud“ s „Bömische Schwein“ pomiešame,
to je to národné a sociálne.
11. júla 1941
[
55
]
„Nový program“
— Bratislava 11. júla 1941. Rukopis básne je v
               zošite RJJ č. 18.
[
56
]
du bömische Schwein
(nem.) — ty česká sviňa
[
57
]
saujud
(nem.) — nečistý, žid, sviňa

--- KAPITOLA 36 ---

Pred ruským vyslanectvom v Bratislave
„Rusi von, Rusi von!“
„Nech žije Hitler!“
„Nech žije Hitler!“
Skandovanie pred vyslanectvom s hymnou Hej, Slováci!
[
58
]
Tam v Chyžnom,
[
59
]
v Gemeri, hrob s pomníkom,
čo stál tak pevne nad Tomášikom
sa prepadol od hanby.
Sotva vstane.
Pred ruským kričali tu vyslancom:
„Nech žije Hitler! Rusi von!“
a zaspievali za tým „Hej, Slované!“
Prosím ťa, vstaň len, nerob si ty nič
z dvoch tuctov krátkych nohavíc!
11. júla 1941
[
58
]
Pred ruským vyslanectvom v Bratislave
— Bratislava 11. júla
               1941. Rukopis básne je v zošite RJJ č. 18.
[
59
]
Tam v Chyžnom
— V Chyžnom dlhší čas pôsobil spisovateľ Samo Tomášik (1813 — 1887), autor známej piesne Hej, Slováci, ktorou vyjadril vieru v budúcnosť slovanských národov, odvahu a silu odolať národnostnému útlaku. Túto pieseň zneužili pre svoje ciele ľudácke živly a stala sa aj hymnou tzv. Slovenského štátu.

--- KAPITOLA 37 ---

Kronos a náš „Otecko“
(Pred bojmi Titanov)
[
60
]
Kronos
[
61
]
bol otec, ktorý šťastne
žrať mohol svoje deti vlastné.
Náš milý „Otecko“, ty vieš,
dieťatká svoje žerie tiež.
Kronos mal ženu, Rheou zvala
sa, kameň v plienkach mu raz dala
namiesto decka. S „Oteckom“
to nemôž’ byť — je mládencom.
Kamene v handry oblečené!
Keď nás náš „Papa“ na smrť ženie
a drahej matky nemáme,
sami mu zuby vylámme!
12. júla 1941
[
60
]
Kronos a náš „Otecko“
— Bratislava 12. júla 1941. Rukopis
               básne je v zošite RJJ č. 18.
[
61
]
Kronos
— v gréckej mytológii najmladší zo šiestich titanov, ktorých rodičmi boli Uranos a Gaia. Kronos bol veľmi ľstivý a prešibaný a zvrhol svojho otca Urana, ktorý ho spolu s ostatnými piatimi titanmi zavrel do hlbokej temnoty v útrobách zeme. Kronos si nebol istý, že vláda navždy zostane v jeho rukách, bál sa, že proti nemu povstanú vlastné deti a pripravia mu taký osud ako on svojmu otcovi. Preto rozkázal manželke Rheii, aby mu novorodencov zakaždým priniesla a on ich nemilosrdne pohltal. Rheia nechcela stratiť aj posledné dieťa. Odišla na ostrov Krétu a tam, v hlbokej jaskyni, porodila najmladšieho syna Dia. Kronovi dala prehltnúť podlhovastý kameň, zabalený do plienok. Kronos nezbadal, že ho vlastná žena oklamala. Keď syn vyrástol, zvrhol otca z trónu.

--- KAPITOLA 38 ---

Slovenské vyslanectvo v Záhrebe
[
62
]
Vrátili mi lístok, čo som písal
Murgašovi
[
63
]
s veľkým rozmachom.
Adresa znieť mala po nemecky
a list napísaný švabachom.
Vyslanectvo „našej“ republiky
v Záhrebe vraj nemohol nájsť nik.
Tam je „Gesandschaft der Slovakischer
Republik.“
[
64
]
4. augusta 1941
[
62
]
Slovenské vyslanectvo v Záhrebe
— Bratislava 4. augusta 1941.
               Rukopis básne je v zošite RJJ č. 18.
[
63
]
Murgaš
— Karol Murgaš, štátny sekretár, neskoršie šéf Úradu propagandy
[
64
]
Gesandschaft der Slovakischer Republik
— Vyslanectvo Slovenského štátu

--- KAPITOLA 39 ---

Nenásytné vrece
[
65
]
Od tuku sa puká, teda prečo
do bohatých, kde len môže, rypne?
To je preto: nenásytné vrece
nerád cudzie vrecia nenásytné.
11. novembra 1941
[
65
]
Nenásytné vrece
— Bratislava 11. novembra 1941. Rukopis básne
               je v zošite RJJ č. 18.

--- KAPITOLA 40 ---

Kurzy na elitu
„Vy ste elita národa!“
Tuka na kurze HG v Trenč. Tepliciach
[
66
]
Nechodils-li do škôl, nevieš-li nič,
ak si bez svedomia, cti a citu,
choď len na kurz do Trenčianskych Teplíc,
tam ťa premiesia hneď na elitu,
naučíš sa ako treba z núdze
jednotiť — u seba, čo je cudzie.
11. novembra 1941
[
66
]
Kurzy na elitu
— Bratislava 11. novembra 1941. Rukopis básne
               je v zošite RJJ č. 18.

--- KAPITOLA 41 ---

Jak stavať?
[
67
]
Jak stavať s mládežou tu celou
dom s elánom a so zdarom,
keď máme plno staviteľov,
čo púšťajú krv murárom.
Nedá sa kopať bajonetom,
nedá sa stavať kanónom,
smrť nemôže byť novým svetom,
domovom plytká jama v ňom.
28. januára 1942
[
67
]
Jak stavať
— Bratislava 28. januára 1942. Rukopis básne je v
               zošite RJJ č. 18.

--- KAPITOLA 42 ---

Tie monopoly
[
68
]
U nás je všetko monopolom:
chlieb, krumple, mlieko, mäso, masť,
štát, vláda, úrad, ministerstvá,
cit, rozum, sloboda i vlasť.
Tie monopoly, monopoly,
pre ne nás všetkých trafí šľak,
hlce ich ako pomaranče
veľkonemecký pažerák.
Ostane pre nás výnimočne
len nebo, voda, skaly, vzduch.
Slovensko — monopol ty krásny,
monopol krásny — prázdnych brúch!
28. januára 1942
[
68
]
Tie monopoly
— Bratislava 28. januára 1942. Rukopis básne je
               v zošite RJJ č. 18.

--- KAPITOLA 43 ---

Víťazstvo a chlieb
[
69
]
Víťazstvá sú čoraz tenšie,
skyvy chleba čoraz tenšie.
Sejba kňazstva, žatva kňazstva,
bez chleba a bez víťazstva!
29. januára 1942
[
69
]
Víťazstvo a chlieb
— Bratislava 29. januára 1942. Rukopis
               básne je v zošite RJJ č. 18.

--- KAPITOLA 44 ---

Plutokrat a svojrázny ľudák
[
70
]
To plutokrat je poslednej módy,
falošné reči od A do Z-et,
Shakespeara číta, na weekend chodí
a používa Watter-closette.
Svojrázny ľudák je židov metla,
s odznakom zlodej, dýku, náboj,
od Tida číta Trvalé svetlá,
[
71
]
a keď mu treba ide na hnoj.
31. januára 1942
[
70
]
Plutokrat a svojrázny ľudák
— Bratislava 31. januára 1942.
               Rukopis básne je v zošite RJJ č. 18.
[
71
]
Trvalé svetlá
— zbierka esejí T. J. Gašpara

--- KAPITOLA 45 ---

Tido si spieva
Tido Gašpar chystá knižku o „Ziskožravcoch“.
Noviny
[
72
]
Germánom som čistej značky,
šéfom hlavnej vysielačky
posla-vyslančekom bandy,
hlavou štátnej propagandy.
Mliazgam z hrnca, mliazgam z misky,
dávam, zdvihnúc labku pravú,
iným smery, sebe zisky,
iným figu, sebe slávu.
Dobre pijem, dobre žijem.
Moje heslo: „Carpe diem“.
[
73
]
Nech len zisk a sláva tečie,
za cnosť budem lámať meče.
Dneska iba pero lámem,
aby bol tým ziskom amen,
vôkol hrncom, koniec tancom:
píšem proti Ziskožravcom.
17. februára 1942
[
72
]
Tido si spieva
— Bratislava 17. februára 1942. Rukopis básne
               je v zošite RJJ č. 18.
[
73
]
Carpe diem
(lat.) — Užívaj dnešného dňa (Horatius, Carm. I, 11, 8)

--- KAPITOLA 46 ---

Vidíš tú pliagu
[
74
]
Vidíš tú pliagu nemeckú,
ako nás drží za kečku?
Vidíš to naše hovädo?
Ono zem vlastnú nerado.
Bez kečky nieto ochrany.
Hompáľa radšej nohami.
19. februára 1942
[
74
]
Vidíš tú pliagu
— Bratislava 19. februára 1942. Rukopis básne
               je v zošite RJJ č. 18.

--- KAPITOLA 47 ---

Právo
[
75
]
Kedysi s veľkou potechou
my brýzgali sme na Čechov,
no, prišli Nemci, bratia milí,
brýzgania právo rozšírili.
My môžme pažbou najtvrdšou
z tlačiarní strieľať
[
76
]
na Rusov,
na Angličanov, Ameriku,
v bojovom môžme rozbiť kriku
Čankajšekovských Číňanov,
Indov a rôznych papuľantov,
zločincov, zradcov, emigrantov,
Slovákov, Židov, Cigánov.
Hľa, z toho vidno, jak sme zdatní,
slobodní, čestní, samostatní.
Nech žije tu nám na osoh
slobodný pangermánsky boh!
20. februára 1942
[
75
]
Právo
— Bratislava 20. februára 1942. Rukopis básne je v
               zošite RJJ č. 18.
[
76
]
… z tlačiarní strieľať
— tlač za tzv. Slovenského štátu bola plná ostrých výpadov proti štátom, s ktorými fašistické Nemecko viedlo vojnu.

--- KAPITOLA 48 ---

Súčasné dejiny židov
[
77
]
Ty o židoch čítať chceš, bratku môj milý,
zo slovensko-hebrejskej vojenčiny?
To predplať si, ako sme my predplatili,
za sto ks „Úradné slonoviny“.
Tam oproti najslabším boj je náš tuhý,
tam oproti mlčavším najväčší krik.
Ak ti je málo to, predplať si časopis druhý,
za sto ks „Slovenský nezákonník“.
6. apríla 1942
[
77
]
Súčasné dejiny židov
— Bratislava 6. apríla 1942. Rukopis
               básne je v zošite RJJ č. 19.

--- KAPITOLA 49 ---

Kultúrna úroveň
[
78
]
Maľujte poľany, maľujte Tatry,
kvietočky, portréty, somárov, koňov,
žijúci v prepychu, ako sa patrí,
vrecúško múky si dá do salónov.
Kultúra, kultúra! Mal by byť fruštik.
Zachlipol by som si kávičky trochu,
keby mi pridali slaninky kúštik,
dal by som za ňu aj Hlinkovu sochu.
Kultúra, kultúra! Obedoval by.
V bruchu mi cigán hrá do rôznych tancov.
Poštové rádiá ochotne dal by
s prídavkom Wagnera za misu džgancov.
Kultúra, kultúra! Večera má byť.
Bez bryndze demikát, aká to krivda!
Pre jeden zemiačik dal by sa nabiť,
nikdy viac nečítal Jozefa Tida…!
[
79
]
6. júna 1942
[
78
]
Kultúrna úroveň
— Bratislava 6. júna 1942. Rukopis básne je v
               zošite RJJ č. 19.
[
79
]
Jozefa Tida
— tu ide o spojenie mien Jozefa Tisu a Tida Gašpara

--- KAPITOLA 50 ---

Ďalšie premeny
[
80
]
Fazóna podlieha tiež premene.
Chodili predtým v cudzej koži vždycky.
Dnes zmenili strih, nosia kožené,
špinavé, krátke, s kvastľou nohavičky.
Čo zostalo, jak bolo, vídate:
špinavú dušu, nohy chlpaté.
9. júna 1942
[
80
]
Ďalšie premeny
— Bratislava 9. júna 1942. Rukopis básne je v
               zošite RJJ č. 19.

--- KAPITOLA 51 ---

Rekvirácie
[
81
]
Z novín sa nič nedozvieme,
a my, prosím, k jadru chceme,
slivky pučiť, orech lúskať,
keď nie vravieť, aspoň šuškať.
V novinách je klamstva plno,
v šuškaní je pravdy zrno,
páni však, kde zrno čujú,
okamžite rekvirujú.
Protestoval by si márne,
zavrú ťa hneď do sypárne,
tam je teraz, namojdušu
každé šu-šu-šu-šu-šu-šu.
29. novembra 1942
[
81
]
Rekvirácie
— Bratislava 29. novembra 1942. Rukopis básne je v
               zošite RJJ č. 18.

--- KAPITOLA 52 ---

Modlitba štedrovečerná
[
82
]
Kedysi
„Kto nám jísti, píti dáva,
tomu budiž věčná sláva! Amen.“
Teraz
Narodil sa spasiteľ náš!
Daj nám jesť, piť, Imre Karvaš!
[
83
]
Daj nám jesť, piť, Karvaš Imre,
lebo celý národ vymrie!
24. decembra 1942
[
82
]
Modlitba štedrovečerná
— Bratislava 24. decembra 1942.
               Rukopis básne je v zošite RJJ č. 19.
[
83
]
Imre Karvaš
— zo začiatku redaktor časopisu Politika, neskôr minister financií a šéf Najvyššieho úradu pre zásobovanie.

--- KAPITOLA 53 ---

Rommel
[
84
]
[
85
]
Montgomery prehral vojnu,
Rommela nech Führer živí!
Vypral Britov, prešiel hneď do
defenzívnej ofenzívy.
Briti za ním utekajú,
vidíte ich útok divý!
Ale Nemci prešli len do
ofenzívnej defenzívy.
Ústup? Výprask? U Rommela?
Geniálnosť sa v tom skrýva.
Defenzívna ofenzíva,
ofenzívna defenzíva!
25. decembra 1942
[
84
]
Rommel
— Bratislava 25. decembra 1942. Rukopis básne je v
               zošite RJJ č. 19.
[
85
]
Rommel
— jeden z popredných generálov hitlerovskej armády,
               veliteľ výsadkovej armády v Severnej Afrike. Zúčastnil sa atentátu na Hitlera a musel
               spáchať samovraždu.

--- KAPITOLA 54 ---

Vianočné prejavy 1942
[
86
]
I. Dr. Tiso
„… statočný Slovák-národovec neochvejne vydrží na čiare slovensko-nemeckého
                  priateľstva… Je príkazom národnej cti, aby sme sa pritúlili k Veľkomoravskej
                  ríši…“
Slovák
Pritisni páku k hydroforu,
čo pumpuje krv z ľudských tiel!
Ber sekeru, kác Rusov horu
a s blatom na Tatry ju stmeľ!
Nechaj dlaň v nemeckej si pästi
a v svoju nemeckú ber päsť
to príkaz národnej je česti,
to národná je naša česť.
A hoďas nás aj Nemec dusí,
čo Slovák si, sa k nemu túľ,
tak zachováme slobodu si
a tučné bruchá našich núl.
25. decembra 1942
II. Generál Čatloš
„… Kristus korbáčom v kostole robil poriadok medzi farizejmi… My pomáhame
                  korbáčom a zbraňou zahladzovať farizejstvo súdobého národného čachrovania. Bijú
                  slovenské hromy a šľahajú i slovenské blesky do zla, aby sa zrodilo dobro, krása,
                  láska a šľachetnosť budúceho sveta a v ňom i novej Európy a tak i nášho slobodného
                  Slovenska…“
Slovák 24. decembra 1942
Nepobil farizejov tých
Ježiš so svojou snahou čistou,
muselo pomôcť slovenských
dva milióny päťsto Kristov,
slovenský korbáč, blesk a hrom,
aby da capo zrodila sa
šľachetnosť, dobro, láska, krása,
sloboda — s pánom Čatlošom.
26. decembra 1942
III. Mach
Vždy hovorí a teraz nie.
Konečne azda prišiel na to,
že čušať býva niekdy zlato,
najkrajší prejav — mlčanie.
IV. Tuka
Odpočúvacia stanica
mi akurátne v známosť dáva,
že moja Excelencia
slovenský národ zapredáva.
Vraj tvrdí Beneš v rádiu,
že v Maďarsku si chystám kvartýr…
Veď by tak stratil Trlinok
a svoju povesť, že som martýr!
Tak do nášho by fotela
si páni od susedov lopli
a moju Excelenciu
do zadku na každý pád kopli!
26. decembra 1942
[
86
]
Vianočné prejavy
— Bratislava 25. decembra 1942, 26. decembra
               1942. Rukopis básní je v zošite RJJ č. 19.