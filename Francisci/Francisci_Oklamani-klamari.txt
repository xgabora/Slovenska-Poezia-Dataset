--- KAPITOLA 1 ---

Osoby
BARÓN POLESNIAK, statkár.
SLAVOŠ, jeho syn, major v ulánskom pluku na Kavkaze.
MILINA, jeho dcéra.
DORAZIL, plukovník v odpočinku.
MARINA, jeho dcéra.
MILOŠ SLAVKOVSKÝ.
JOZEF, LÍZIKA, MICHAL, u baróna.
Deje sa v letníku baróna Polesniaka.

--- KAPITOLA 2 ---

Dejstvo I.
Obsah
Výstup 1.
Výstup 2.
Výstup 4.
Výstup 5.
Výstup 6.
Výstup 7.
Výstup 8.
Výstup 9.
Výstup 10.
Nádherný letník v kaštieli Polesniakovom. V úzadí otvorený oblok, cez ktorý vidno
            vkusne ustrojenú zahradu. Na pravo i na ľavo otvorené dvere. — Zahradnie náradie,
            železné stolíky, lavice.
Výstup 1.
Barón, Plukovník (prichádzajú v rozhovore z ľava). Michal (polieva v úzadí
               kvety, obrezáva ploty a usiluje sa pri svojej práci priblížiť sa hovoriacim a načúvať
               ich).
BARÓN: Ako ti hovorím, môj radostný braček, budeže to kapitálny žart! Len teraz mi
            neodporuj a počúvni ma. — Môj syn vezme si tvoju dcéru za ženu — to som už navliekol a
            to aj prevediem.
PLUKOVNÍK: Horkýže odporoval! Ja som najpovoľnejší človek na svete; ale teraz ti
            povedám, môj úprimný braček, že sa teraz veru oklameš.
BARÓN: Prečo? Či nepripravil som všetko najopatrnejšie? či nepreskúmal a nevypracoval
            som svoj plán zo všetkých strán až do najmenšej podrobnosti. A čoby čert sedel na čertu,
            predsa sa to vydarí, to ti ja povedám. Postarám sa o to. Veď vieš, môj radostný braček,
            čo všetko ti mám ďakovať, akým som ti veľkým dlžníkom —
PLUKOVNÍK: Zase začínaš s tými haraburdami! Mlč o tom, síce uvidíš, že urobím v pravo
            bok a dám zatrúbiť na pochod.
BARÓN: Ba len by dák nie, ty starý blázon; komuže inšiemu mám ďakovať, keď nie tebe,
            že môj syn natoľko postúpil v hodnostiach, že to hrdosťou naplňuje otcovské srdce;
            tridsaťročný, a už major!
PLUKOVNÍK: Veru je to čertovský chlapík ten tvoj Slavoš, slúži nám obidvom ku chvále.
            Keď som ho vtedy svojmu starému vojenskému kamarátovi, generálovi Michalu Fedoroviču
            Onieginovi poslal na Kavkaz, písal som mu: „tu máš tohoto chlapca, postaraj sa mi oňho.“
            Starý kamarát mi prisľúbil a splnil svoje slovo. Tridsaťročný a už major; ten to ďaleko
            dovedie!
BARÓN: A ja ti nemám byť povďačným, nemám pred celým svetom vyjaviť, že si ty anjelom
            strážcom mojej rodiny, — nemám všetko možné vynaložiť, aby môj syn vzal si tvoju dcéru
            za ženu, a my všetci aby sme tvorili len jednu rodinu?
PLUKOVNÍK: A či tvoj syn zná niečo o tomto tvojom úmyslu?
BARÓN: Bohužiaľ áno, a práve to je kameňom urážky, to je tá hlúposť, ktorú som
            vyviedol, a ktorú teraz zase chcem napraviť pomocou malého fígľa.
PLUKOVNÍK: Ako, čo? Hovor jasnejšie!
BARÓN: Počúvaj, čo píše v svojom posledňom liste.
(Vytiahne list a
               číta.)
„Milý otče! Keď dostanete tieto riadky, budem takmer pri vás. — Čo
            sa týče vášho návrhu, aby som si vzal dcéru vášho starého statného Dorazila, tedy znáte,
            milý otče, moju rozhodnú nechuť ku všetkému pevne ustanovenému a ku všetkému, čo sa
            napred určuje. Jestli Marínu uvidím náhodou, a jestli zapáči sa mi náhodou, tedy si ju
            vezmem, notabene, jestli sa jej aj ja zapáčim.“
PLUKOVNÍK: Ten čertovský chlapík má úplnú pravdu!
BARÓN: No vidíš, ak mu predstavím Marínu, ako jeho mladuchu, zdať sa mu nebude už len
            preto, že je jeho mladuchou. Treba, aby poznal tvoju dcéru, bez toho, žeby aj len tušil,
            že je jeho mladuchou; treba, aby jej krásu, dobrotu jej srdca poznal v nenútenom
            úprimnom obcovaní, a preto som si namyslel, predstaviť mu ju ako moju dcéru, ako jeho
            sestru.
PLUKOVNÍK: Jeho sestru? — A čože sa stane s Milinou, jeho skutočnou sestrou?
BARÓN: Písal som mu, že som sa znovu oženil, a žeby bol pripravený, pri jeho príchode
            do domu pozdraviť macochu.
PLUKOVNÍK: No, nechže len Pán Boh vyleje na to svojho požehnania! Ale, povedzže mi,
            čo ten holomok tamto
(ukazujúc na Michala)
ustavične načúva okolo
            nás. Kedy tak dačo bol počul —
BARÓN
(so smiechom):
Oh, nestaraj sa, ten nepočuje ani slova, je
            hluchý ako tĺk, je to môj nový záhradník; starého som odohnal. — Predstav si len, ten
            holomok opovážil sa mojej dcére podstrčiť ľúbostný lístok od mladého Slavkovského — od
            toho mladého vetroplacha, ktorý, mne na zlosť, v meste dvoril mojej dcére; je to syn
            môjho úhlavného nepriateľa, človeka, ktorý mi pokazil moje najkrajšie plány.
PLUKOVNÍK: A čože stane sa pri tej celej komedii so mnou?
BARÓN: Ty odídeš na tvoje panstvo do Podlavíc, a keď bude všetko v poriadku, odpíšem
            ti; ty prídeš a celá záležitosť sa jedným razom vysvetlí.
PLUKOVNÍK: No, s Pánom Bohom! Ja síce nevidím, žeby z toho celého manévru dačo
            dobrého výnsť mohlo, ale nechže sa ti stane po vôli. Daj mi zapriahnuť.
BARÓN: Hneď. — Matej! — Matej! Ten holomok zase nepočuje — Matej!
MICHAL
(hladí na druhú stranu):
Volá niekto?
BARÓN: Áno, ty hlucháň.
(Ukazuje na plukovníka.)
Daj tomuto
            pánovi zapriahnuť, aby sa mohol odviezť.
MICHAL: Odniesť? toho pána mám odniesť? Prečo? či nemôže chodiť?
BARÓN: Je to bieda!
(Veľmi hlasne.)
Tento pán chce odísť, povedz
            nech už zapriahne Jano.
MICHAL: Ráno? len ráno? No, nedbám, i tak by som bol potreboval Jozefa na pomoc, lebo
            sám by som bol neuvládal tohoto pána.
BARÓN: Mlč mi!
MICHAL: Do krčmy? Aha, rozumiem, rozumiem.
PLUKOVNÍK: Daj pokoj tomu hlucháňovi; veď ja sám ta prejdem a rozkážem. Nuž, maj sa
            dobre a konaj svoje veci opatrne. S Bohom, môj úprimný braček!
(Odíde na
               pravo.)
MICHAL: Raček?
BARÓN: Čo?
PLUKOVNÍK: S Bohom, môj úprimný braček, som povedal.
(Odíde.)
MICHAL: Raček, povedal pán plukovník.
BARÓN: Hlupák bez konca a kraja; aká je to zlosť s tým hluchým holomkom. — Ach, tu
            prichádza moja Milina!
Výstup 2.
Barón a Milina.
MILINA
(na predku z ľava):
Apko, či ti mám pripraviť raňajky?
BARÓN: Nepotrebujem dneska raňajok, len mi srdce túži po mojom milom synovi; nevodí
            sa i tebe tak, milá dcéra? Netešíš sa aj ty na príchod svojho brata?
MILINA: Ba áno, teším sa, ale pritom obkľučuje ma akýsi pocit nepokoja.
BARÓN: Prečo, dieťa moje, prečo?
MILINA: Vidíš, apko, od smrti mojej dobrej matky prináležala moja nerozdielna láska
            len môjmu milému otcovi, a teraz odrazu má táto láska rozdelená byť medzi otcom a
            bratom.
BARÓN
(so smiechom):
Blázonko, veď sa ja uspokojím aj s
            polovicou. Ale iď a doveď tvoju priateľku; treba nám ešte raz spoločne premysleť náš
            vojenský plán.
MILINA: Oh, ja znám svoju úlohu. Kadenáhle môj brat príde, nebudem viac tvojou
            dcérou, ale — hahaha, — tvojou paňou! hahaha! Bude to predsa smiešne, apko!
(Oba smejú sa.)
MILINA: S Bohom, apko, s Bohom!
(Odíde na ľavo.)
BARÓN: Roztomilé, dobré dieťa, tá moja Milina!
MICHAL
(vracajúc sa, hlúpe a sucho):
Tak, tak, bude to tak, ak
            nie inak.
BARÓN: Čo chce ten hlupák?
MICHAL: Dobre rozumel som pána plukovníka; povedal, že tých húseníc je preto tak
            mnoho, že toho roku nebolo dážďov.
BARÓN: Ten človek prinesie ma ešte do zúfalstva. Aha!
(Veľmi
               hlasne.)
Či si nevidel mladého Slavkovského chodiť tu dakde okolo brány?
MICHAL
(hľadí okolo seba do povetria):
Lietajú vrany?
BARÓN: Všetko nadarmo! Dnes je zase hluchý ako tĺk.
(Veľmi hlasne Michalovi
               do ucha.)
Ak uvidíš mladého Slavkovského tu potulovať sa, teda urob hneď a
            hneď krik; volaj: horí, zbojníci, zlodeji!
MICHAL
(za chvíľu hľadí mu meravo do oči, potom po prestávke začne náramne
               kričať):
Horí, horí, zbojníci, zlodeji! Pomoc, pomoc!
Výstup 4.
[
1
]
Barón, Michal, Marína, Milina, Jozef (pribehnú zo zahrady).
BARÓN: Či sa ten holomok šalie? — Budeš ticho! Ó ty zatracený holomok!
MARÍNA: Čože je? čo sa stalo?
MILINA: Pre Pána Boha, apko, či sa svet ide prepadnúť?
JOZEF: Či prihodil sa asnáď vašej milosti dáky nešťastný malér? Nerád by som!
MICHAL
(kričí):
Horí, horí, zlodeji, zbojníci, pomoc!
BARÓN
(zapchá mu ústa):
Ticho!
MILINA: Veď je to hrozný zmatok!
MICHAL
(keď ho barón pustí):
Horí, horí, zbojníci!
JOZEF: Zbojníci! Nerád by som! Kde sú zbojníci? Idem nabiť moju starú vetrnicu a
            strelím pár raz medzi nich.
MARÍNA: Ale, drahý pán barón, čože sa to deje?
BARÓN: Ah, nič; — hlúposť tohoto chlapa — nedorozumenie —
MILINA: Ale, Michal, čože kričíš tak náramne?
BARÓN: Ano, ten ťa počuje; to ti treba ináč kričať!
MILINA: Nestarajte sa, apko, ženský hlas všade prenikne.
(Blízko k
               Michalovi, ale nie veľmi hlasne.)
Michal! prečože kričíš tak náramne?
MICHAL: Pán veľkomožný mi prikázali kričať: horí, zbojníci, zlodeji!
BARÓN: Tu to máte; tá to rozumie znamenite!
JOZEF: Ano, náš starý rechtor, s ktorým novinky čítavam, tiež hovorí, že svodné
            ženské hlasy počuť, čoby človek uši aj bavlnou mal zapchaté.
BARÓN: Hlúpe táraniny! Choďte v čerti!
JOZEF: Nerád by som.
(Chce odísť.)
BARÓN: Toho hlucháňa vezmi sebou.
JOZEF
(k Michalovi):
Poď, ty hluchý somár!
MICHAL
(nemotorne ukloní sa):
Ďakujem, podobne!
JOZEF: Čo! — Nerád by som!
(Ťahá Michala.)
MICHAL
(medzitým, ako ho Jozef ťahá):
Rozumel som, že povedal:
            na zdravie, ale mne sa nekýchlo.
JOZEF: Ale, veďže už poď, ty tetrov, poď!
(Oba odídu.)
Výstup 5.
Barón, Milina, Marína.
BARÓN: Chvála milému Pánu Bohu! Predsa sme už raz sami. A teraz, deti, rozumné slovo
            k vám. Zapamätovali ste si všetko — znáte svoje úlohy?
MILINA: Apko, tešiť sa budeš zo mňa, taká budem roztomilá ženička.
BARÓN: A akože je s tebou, Marienka?
MARÍNA: Ach, ja sa trasiem; čím rozhodnejšie približuje sa to okamženie, tým väčšmi
            cítim, ako mi ubúda smelosti a vždy väčšmi obávam sa, že váš plán pokazím.
BARÓN: Pán Boh uchovaj, dieťa moje, to je nemožné. Môj plán je pripravený a vo
            všetkých čiastkach premyslený — podarí sa — isteže sa podarí a privedie nás všetkých ku
            cieľu.
MILINA: Nerozumiem, ako ťa táto úloha môže priviesť do rozpakov? — Môj brat bude ti
            tykať a volať ťa svojou roztomilou Milinou — no, a keď si ťa vezme, bude ti tiež tykať,
            volať svojou milou Marienkou — bude ťa objímať, bozkávať — moja duša, k tomu treba
            privyknúť. Te je taká malá prípravná škola; a tak by naozaj nevedela, čo — a predsa —
            hop, apko, áno, Marienka má pravdu; vidím, naozaj, že z tejto sesterskej úlohy môžu
            povstať veľké rozpaky pre ňu.
BARÓN: A síce?
MARÍNA: Uvidíte!
MILINA: Keby tak brat, radostným pocitom znovuvidenia sa zachvátený, svoju sestru —
            to jest túto tu — urobil dôvernicou svojho srdca, keby jej o svojich ľúbostných
            dobrodružstvách s Ruskami, Čerkeskami, Tatárkami, Turkyňami atď. atď. rozprával, uznáš,
            apko, žeby to bolo pre mladuchu veľmi nepríjemné položenie.
BARÓN: Pletky! — Dohovorila si? Jeho srdce je svobodné. Zabudla si, čo písal vo
            svojich posledných listoch? Čakajteže: „Moje srdce je, chvála Bohu, dosiaľ svobodné.
            Lásky dosaváď som ešte nepoznal.“ — Chudák, taký nezkúsený, a je majorom pri ulánoch! —
            „Asnáď vám privediem priateľa, pre ktorého prosím o pohostinstvo na niekoľko dní.“
MILINA: Čuješ, apko, jestli priateľ, ktorého Slavoš privedie, je pekný, roztomilý,
            budeš mať príležitosť zahrať sa na žiarlivého manžela — ja si dám dvoriť od neho.
BARÓN: Naozaj?
MILINA: To je teraz v móde. Všetky dámy v meste, ktoré majú obstarnejších manželov,
            nosia tieto barvy, a čo je po móde, je pekné.
BARÓN: I aby že ťa! Ved si ty celkom prevrátené zásady doniesla od tetky!
MARÍNA: Milina len žartuje.
MILINA: Nie, myslím to celkom naozaj; dám si dvoriť, a ty, apko, budeš hrať
            žiarlivého Othellu.
BARÓN: Iďže, iď, blázonko, to by pristalo k mojim šedivým vlasom!
MILINA: Ó, veď! jesto aj šediví Otthellovia!
BARÓN: Hovorme o dačom múdrejšom. Znáte svoje úlohy? Cvičily ste sa zvlášte v
            premieňaní mien?
MARÍNA
(odvráti sa od baróna):
Pôjde to.
Milina
(odvráti sa od baróna):
Ide to.
BARÓN: No, ku príkladu — Milina!
MILINA
(razom):
Rozkážeš, apko?
MARÍNA
(razom):
Rozkážete, apko?
BARÓN: No, vidíte, už hneď tu je konfúsia! Ty
(k Maríne)
voláš
            sa od tohoto okamženia Milinou, a ty
(k Miline)
Marínou — lebo som
            si vzal Marínu za ženu. Lepšie vmyslite sa do svojich úloh, — veď ženské aj ináč sú
            komediantkami od narodzenia.
MILINA: Nestaraj sa, apko. Až brat príde, dáme si záležať a dáme pozor.
MARÍNA: Ach, ja sa prezradím v prvom okamžení.
Výstup 6.
Barón, Milina, Marína, Jozef.
JOZEF
(vbehne):
Veľkomožný pán, veľkomožný pán! bol som hore na
            väži a zbadal som neďaleko Vlčieho dolu poštový koč sem ťahať. Videl som ho vlastnoručne
            cez mnou samým shotovený ďalekohľad — o pol hodiny môžu tu byť. — Možno, že je to pán
            syn.
BARÓN: Môj syn — môj Slavoš?! — Predsa raz — oh iste je to on!
JOZEF: Nerád by som, keby už prišiel, ešte som neporobil všetky prípravy; môj
            elektrický telegraf, ktorý má oznámiť jeho príchod, nie je ešte dohotovený.
MILINA: Ale, apko, či je Jozef o všetkom poučený, aby dákeho capa nezastrelil?
(Sadne si ku Maríne k robotnému stolíku.)
JOZEF: Capa? — Nerád by som.
BARÓN: Ani ja by nerád, ale je predsa tak. — Daj teraz pozor a nerob hlúposti. Počuj
            teda. Od tohoto okamženia je pre teba a pre každého tu v kaštieli moja dcéra mojou
            druhou paňou.
MILINA
(prisviedča)
.
JOZEF: Nerád by som, veľkomožný pane, veď by to bola polygamia, ako pán rechtor
            hovorí.
BARÓN: Je, a bude tak, a ty si to dobre zapamätaj; potom: slečna Dorazilová —
MARÍNA
(predstaví sa)
.
BARÓN: Je od teraz počnúc pre teba a pre celý svet mojou dcérou Milinou.
JOZEF: To už ľahšie rozumiem — veľkomožný pán ju adoptuje, ako pán rechtor hovorí.
BARÓN: Teda zapamätaj si to dobre, pouč o tom i ostatnie slúžobníctvo a obzvlášte
            hluchého zahradníka. Kto sa proti tomu prehreší, odoženiem ho.
JOZEF: Nerád by som. Rozkazy veľkomožného pána budú na vlas vyplnené, — s Matejom už
            teraz viem znamenite dorozumeť sa. Podľa naučenia rechtorovho shotovil som novovynájdenú
            trúbu na počúvanie, ako to v novinách opísali, — včera urobil som s ňou prvú próbu na
            ňom.
MARÍNA, MILINA
(pristúpia bližšie a načúvajú)
.
JOZEF: Šlo to znamenite; — akonáhle som mu trúbu priložil — nič nepočul.
VŠETCI
(smejú sa)
.
JOZEF: Ale — ja som neztratil trpelivosť, dal som doniesť vína, pri prvej fľaši počal
            chápať, pri druhej už dobre počul — a pri tretej bolo už po hluchote.
VŠETCI
(smejú sa)
.
JOZEF: Rechtor túto kúru iste pošle do novín.
BARÓN: Ale dnes je už zase hluchý ako tĺk.
JOZEF: Začnem teda liečenie zase od počiatku. Včera mi rozprával, že mladý — neznám,
            či môžem hovoriť pred slečnami — týka sa to mladého Slavkovského —
MILINA
(ovesí sa otcovi na rameno):
Ja som teraz pani barónka
            Polesniaková, a chcem vedeť všetko, čo vzťahuje sa na milého mojej pastorkyne, Miliny.
BARÓN: Hovor, čo je?
JOZEF: Povedal mi, že mladý Slavkovský potuluje sa tu v blízkosti, aby sme vraj dali
            pozor, lebo že nám unesie slečnu Milinu.
MILINA: To by bolo znamenité!
JOZEF: Nerád by som! A poneváč ho nepoznám, dal som si skrze Mateja rozpovedať úplný
            opis jeho osoby: — strednej veľkosti, tmavých očí, vlasy neurčitej barvy, celkom
            obyčajná tvár a čierny frak.
MILINA
(so smiechom):
Podivuhodná fotografia!
BARÓN: Čo nás potom, — nech len príde — veď mu my chuť k uneseniu vyženieme. Jozef,
            robím ťa zodpovedným za všetko, čoby mohol podujať.
JOZEF: Nerád by som! — Budem stáť dňom i nocou na stráži.
BARÓN: A teraz poďme, deti, aby sme mohli porobiť všetky prípravy. Marienka!
MILINA, MARÍNA
(razom, chytro):
Áno!
BARÓN: No, tu to máte zase.
MILINA: Teraz ona pomýlila.
MARÍNA
(zaneprázdňuje sa pri robotnom stolíku)
.
BARÓN: Pani manželka, vaše rameno!
MILINA: S radosťou, milý mužík.
BARÓN: Milina, poď s nami. — Milina!
(K Maríne, ktorá zamyslená
               stojí.)
Marína, či nepočujete? Veďže poďte!
MARÍNA
(strhne sa):
Ach tak!
BARÓN: Jozef, ty medzitým dáš pozor na všetko.
MILINA: To bude tu nebeská konfúsia!
BARÓN, MILINA, MARÍNA
(odídu)
.
Výstup 7.
Jozef sám.
JOZEF: Nerád by som! Keby som si to len všetko zapamätal. Pán veľkomožný si vzal
            dcéru za ženu, a slečna Dorazilova je jeho dcérou. Milina volá sa Marínou a Marína
            Milinou, — mladý Slavkovský je strednej veľkosti, má tmavé vlasy a čierny frak s
            obyčajnou tvárou, a ja som za to zodpovedný, aby sem neprišiel. Netreba mi ani
            harmančeku na potenie! Len nech sa mi žiadna mýlka neprihodí, — nerád by som! —
            Najlepšie bude, prejdem k pánu rechtorovi na poradu.
(Odbehne.)
Výstup 8.
Miloš (príde z ľava na predku).
MILOŠ: Michal, Michal! Nikde nevídať toho človeka! Tak šťastlive som sa prekradnul
            cez plot; len kde najdem teraz môjho sluhu, bez toho, žeby ma videli! To je do zúfania!
            — Kto tu prichádza? — Koč. — Zastal pri plote, kde som ja preskočil — mladý muž zchádza
            z koča, — neznám — ťahy jeho tváre nie sú mi celkom neznámymi. Zabočil sem.
(Utiahne sa.)
Výstup 9.
Predošlý. Slavoš (z ľava vkrádajúc sa).
SLAVOŠ: Šťastlive som došiel, ani živá duša ma nevidela, môžem si potajomky poobzerať
            môj otcovský dom.
(Shliadnuc Miloša.)
Čo vidím? je to možné? Vás
            vidím zase?
(Beží k Milošovi.)
MILOŠ: Pane, neznám —
SLAVOŠ: Ale ja to znám lepšie. — Vy ste môj neznámy priateľ, môj ochranca života, —
            ja som nezabudnul ťahy vašej tváre; neodslúžená povďačnosť vtlačila mi vás na večné veky
            do srdca.
MILOŠ: Ako? vy by ste boli…?
SLAVOŠ: Ten istý mladý dôstojník, ktorého život ste vy zachránili v Tiflise v hádke
            so štyrmi vzteklými Čerkesmi, ktorí ma boli verejne na ulici vražedlnícky napadli.
MILOŠ: Nebolo pri tom žiadnej zásluhy; keď som zastrelil z nich dvoch, druhí dvaja
            uskočili.
SLAVOŠ: Všetky moje výzvedy boly daromné.
MILOŠ: Ja som vtedy bol prišiel s naším konsulom do Tiflisu, mal som veľmi vážne
            listiny pri sebe, a v druhý deň ráno mal som odcestovať; pozde v noci šiel som ulicou,
            počul som vaše volanie a ponáhľal som sa k vám. O tri hodiny pozdejšie bol som už
            odcestoval.
SLAVOŠ: Poznali sme sa tam v druhej čiastke sveta vo vážnom okamžení môjho života;
            premeňme túto známosť tu doma na večné priateľstvo!
(Rozprestre
               ramená.)
A teraz žiadnych dlhých rečí. Tu tvoj priateľ na život a smrť —
            chceš? —
MILOŠ
(hodiac sa mu do náručia):
Dobrý človek!
SLAVOŠ: Priateľstvo až do hrobu! A teraz, starý, neznámy priateľ, tvoje meno.
OBA
(sadnú si nevdojak k stolíku v úzadí na ľavo)
.
MILOŠ: Miloš Slavkovský.
SLAVOŠ: A ja sa menujem Slavoš Polesniak.
MILOŠ: Bolo by to možné?! — Syn tunajšieho baróna statkára?
SLAVOŠ: Pochlebujem si, že som ním.
MILOŠ
(rozpustile veselo):
Znamenite, výborne! — Aké šťastie!
            Slavoš, priateľ, braček, aký láskavý anjel privádza ťa sem k mojej ochrane!
SLAVOŠ: Čo ti je? Hovor!
MILOŠ: Som najšťastnejším človekom! Slavoš, priateľ, ľúbim tvoju sestru!
SLAVOŠ: Moju dobrú Milinu?
MILOŠ: Poznal som ju v meste u jej tetky.
SLAVOŠ: A ona ťa ľúbi?
MILOŠ: Nádejem sa a myslím.
SLAVOŠ: Tak ju teda aj máš mať!
MILOŠ: Ale tvoj otec —
SLAVOŠ: No?
MILOŠ: Nenávidí ma —
SLAVOŠ: Ako? on že ťa nenávidí?
MILOŠ: Pravota medzi mojím a tvojím otcom pre jednu polniu cestu zapríčinila skutočnú
            rozhorčenosť, istú rodinnú nenávisť medzi nimi.
SLAVOŠ: Ach, pamätám sa, že mi otec ráz písal o tom.
MILOŠ: Miline zakázal mysleť na mňa; nemôžem ju videť, s ňou hovoriť, kaštieľ strežú
            veľmi pilne.
SLAVOŠ: Máš ju videť, máš s ňou hovoriť, máš si ju vziať. Ja budem robiť, a keď sa
            naskrze nebude chceť dariť, strčím sa za macochu.
MILOŠ: Akú macochu?
SLAVOŠ: Nuž, môj otec sa zase oženil.
MILOŠ: Tvoj otec?
SLAVOŠ: Vzal si chudobnú mladú slečnu, ako mi písal. — Marínu Podskalskú!
MILOŠ: Písal ti? Ale, veď je to nemožné — veď je dosiaľ vdovcom!
SLAVOŠ: Oznámil mi do Odessy svoj sňatok.
MILOŠ: V tom niečo trčí — na moje čestné slovo, tvoj otec sa neoženil.
SLAVOŠ: Takým činom nerozumiem ani slova z celej historie.
MILOŠ: Nezadlho uvidíme vec jasne. Ja mám prešibalého sluhu, a tomu som naložil, aby
            na akýkoľvek spôsob vkradnul sa sem do kaštiela. Od dvoch dní je iste tu.
SLAVOŠ: Tu ktosi prichodí.
MILOŠ: On je to — Michal! Sem, sem!
Výstup 10.
Miloš, Slavoš, Michal.
MICHAL: Tu som! — Vy tu, v letohrádku, pán veľkomožný?
MILOŠ: Čuduj sa pozdejšie, teraz k veci. — Ty si v kaštieli?
MICHAL: Áno, a pochlebujem si, že ešte hodne dlho tu ostanem.
MILOŠ: Rozprávaj.
MICHAL
(pohľadom na Slavoša):
Veľkomožný pane, či smiem —?
MILOŠ: Bez okolkov — hovor svobodne.
MICHAL: Ráčite znať, že sa mi podarilo zahradníka peknými sľubami spraviť mojím
            dôvernikom; dal som mu váš list pre slečnu Milinu a on dal sa hodne nešikovne postihnúť
            od starého pána.
MILOŠ: Čo? môj list —?
MICHAL: Je v rukách pána baróna Polesniaka. Počúvajte len ďalej; zahradník na odmenu
            za služba poštára zaľúbencov bol zo služby odohnatý, a rechtor priateľ a factotum
            kľučiara navrhnul mňa za zahradníka, ja som sa v kaštieli zapáčil, a tak —
SLAVOŠ: Urobili capa zahradníkom.
MICHAL: Uhádli ste! — Od dvoch dní som v kaštieli, môžem všetko videť, pozorovať, a
            aby som lepšie počul, ohluchnul som, to jest staviam sa hluchým.
MILOŠ: A darí sa ti v tvojej úlohe?
MICHAL: Tak dobre, že všetci kričia, keď so mnou hovoria, akoby chceli mrtvých
            kriesiť.
MILOŠ: Chlape, ti si genie!
MICHAL: Veľkomožný pane, čože som previnil, že mi nadávate?
MILOŠ: Nadávam? Neviem ako?
MICHAL: Genie je za našich časov prezívka. Keď dajedon otec povie: môj syn genie!
            teda to toľko znamená, ako: môj syn nechce sa učiť nič poriadneho.
MILOŠ: Hlupák!
MICHAL: Najprv genie, potom hlupák!
SLAVOŠ: Milý Miloš, ty pri vtipkovaní tvojho čeľadníka celkom zabúdaš, že aj ja chcem
            zvedieť niečo o kaštieli.
MILOŠ: Tak je! — Čuješ, Michal, či sa pán barón Polesniak zase oženil?
MICHAL: Nemyslím; pred desiatymi minútami bol ešte vdovcom.
MILOŠ: Alebo sa asnáď ožení?
MICHAL: Hm! hm! nevyzerá tak!
SLAVOŠ: Prečo?
MICHAL: Vyzerá taký spokojný, a ľudia, ktorí sa chcú oženiť, sú nespokojní; ináčej by
            svoj stav nepremenili.
SLAVOŠ: Takým činom nerozumiem, čo mi píše o macoche.
MICHAL: Ach, veľkomožný pane, teraz už rozumiem vašu otázku — ale tá záležitosť sa
            vás netýka, to je prekvapenie pre jeho syna, ktorého z hodiny na hodinu očakávajú.
SLAVOŠ: Pre jeho syna?
MICHAL: Ano. — Starý pán si zvláštny plán vymyslel; nakoľko som mohol vypočuť, má
            jedna slečna predstavovať paniu starého pána baróna Polesniaka, a druhá jeho dcéru.
SLAVOŠ: Ktorá druhá?
MICHAL: Slečna Dorazilova, ktorá je tu na návšteve.
SLAVOŠ: Nie na pochopenie!
MILOŠ: A nevieš prečo?
MICHAL: Povedal, že jeho syn má nechuť ku napred určenej mladuche, a preto chce mu ju
            predstaviť ako jeho sestru.
SLAVOŠ: Výborne! Smelá myšlienka! Že ten otec nechce už raz dať pokoj tým jeho plánom
            a figlom. Teda sestra bude matkou a mladucha sestrou?
MILOŠ: Čo urobíš?
SLAVOŠ: Nechaj ma, nech si trochu premyslím.
(Prechádza sa v
               myšlienkach.)
MILOŠ: Hovoril si so slečnou Milinou?
MICHAL: Len za okamženie. Oznámil som sa jej — ona sa smiala; keď som jej povedal, že
            vy stoj čo stoj chcete vniknúť do kaštiela, odpovedala mi: povedz svojmu pánovi, že ak
            môže, nech len príde.
MILOŠ: Uvidím ju, prídem k nej!
SLAVOŠ: Ku komu?
MILOŠ: K Miline.
SLAVOŠ: Máš ju videť, a síce hneď teraz so mnou.
MILOŠ: S tebou? — Nemožno!
SLAVOŠ: Môj plán je hotový. My tou istou cestou, ktorou sme prišli, odídeme, a potom
            prídeme z pošty, ako celkom cudzí. Ustrojíme otcovi bláznivý kúsok — ty budeš ja.
MILOŠ: Ako?
SLAVOŠ: Môj otec ma nepozná — zanechal som ho ako dieťa — cestou rozpoviem ti
            ostatnie. Ty predstavíš sa ako domáci syn a dnes večer objímeš Milinu ako svoju
            mladuchu! Len poď!
(K Michalovi.)
A ty poď za nami.
(Odídu.)
MICHAL: V kaštieli sa už všetci pobláznili a teraz prídu ešte noví dvaja blázni k
            nim!
(Opona spadne.)
[
1
]
Poznámka ZF SME: Nesprávne číslovanie výstupov v tlačenej verzii
                  (predlohe).

--- KAPITOLA 3 ---

Dejstvo II.
Obsah
Výstup 1.
Výstup 2.
Výstup 3.
Výstup 4.
Výstup 5.
Výstup 6.
Výstup 7.
Výstup 8.
Výstup 9.
Výstup 10.
(Tá istá dekorácia ako v prvom dejstve.)
Výstup 1.
Marína, Milina (v oblekoch pre návštevy).
MARÍNA
(sedí zamyslená v ľavo)
.
MILINA
(v pravo preberá v knihe; po prestávke):
Ale pre Pána
            Boha, Marienka, čože si taká zamyslená? Je to asnáď blízkosť tvojho ženícha, že ťa
            znepokojuje?
MARÍNA: Uhádla si. Nadaj mi do nemúdrych, detinských, ak chceš — ale už vopred viem,
            že to silenie sa k pretvárke ma urobí nešikovnou, ťarbavou a nevkusnou.
MILINA: Obávaš sa, že by si mohla urobiť nepríjemný dojem na svojho budúceho manžela.
            — Nestrachuj sa. Diamant zostane diamantom, čoby si ho aj olovom obrubila a tvoje
            výtečnosti nezostanú nepozorovanými.
MARÍNA: Nie je to, na čo myslím, ale nazdávam sa, že je nie dobre tak ľahkomyselne
            žartovať sa s takou vážnou a prísnou vecou, ktorá nad šťastím celého života rozhoduje —
            nakladať so sniatkom ako s komédiou.
MILINA: Marienka moja milá, každá dobrá komédia zakončieva sa sniatkom, a šťastné to
            manželstvo, v ktorom po svatbe nehrajú komédiu. — Troška komédie pred svatbou nemôže
            naskrze zaškodiť.
MARÍNA: To je klamanie tvojho brata.
MILINA: Lepšie, keď ho oklameš pred svatbou, ako po svatbe. — A teraz si vyžeň všetky
            tieto vrtochy z hlavy a myslime radšej na naše úlohy. — Len sa nestrachuj, ja budem
            vždycky pri tebe, a ti verne pomáhať.
MARÍNA: Len ma neopusť, síce prezradím všetko.
Výstup 2.
Milina, Marína, Lízika.
LÍZIKA
(strmo):
Ach, slečna Milina! — Prosím za odpustenie —
            veľkomožná pani, chcela som povedať — práve vchádza koč cez most do kaštiela. — Asnáď je
            to náš mladý pán.
MILINA: Brat?
MARÍNA: Slavoš?
LÍZIKA: Náš Michal, ten pekný zahradník, — škoda, že je chudák niekedy hluchý —
            povedal mi, aby som skoro sem pribehla a vám oznámila —
MARÍNA: Srdce mi klope.
MILINA: Veď vieš svoju úlohu, Lízika? — Ja som pani veľkomožná, a toto tu je slečna
            Milina, moja dcéra.
LÍZIKA: Áno, slečna — chcem povedať — pani veľkomožná, Michal mi už všetko
            rozpovedal, lebo z tláchanín nášho kľučiara by som nebola zmudrela, — ale Michal vie
            všetko tak dôkladne a na pochopenie vysvetliť, že — ach, pán veľkomožný idú!
MILINA: A brat s ním, Marienka! Len sa necifruj, — ja ho prijmem tu s vážnosťou
            macochy. — Už idú — Marienka, teraz daj pozor!
Výstup 3.
Milina, Marína, Lízika. Barón (z ľava zo zahrady).
MARÍNA, MILINA
(postavily sa do positúry, ale keď samého baróna
               vidia):
Nuž?
BARÓN
(chytro, tváriac sa vážnym):
Deti, buďte v pokoji — ešte
            je nie tu — koč je prázdny, ale poštárčik mi povedal, že môj syn zosadnul dolu v dedine,
            a že chce peši prísť hore cez hájik. — Lízika, oznámiš nám, keď príde.
LÍZIKA: Áno, pán veľkomožný.
(Odíde.)
MILINA: To sa mi páči od brata, — to dokazuje, že ostal opravdivým Slovákom, ide
            najprv pozdraviť domáce lipy.
BARÓN: Pletieš do sveta, namiesto toho, žeby si radšej myslela na našu komédiu, na
            naše úlohy — hm! aj mne samému trochu úzko prichodí; — Milina, len ma upozorni, akby som
            náhodou capa zastrelil. — Už bude tu hneď. — Milina! ty povedieš rozhovor; — Marienka,
            nie tak bojazlive, dieťa, myslite, že ste mojou dcérou — veď sa máte ňou aj stať, teda
            smelo.
Výstup 4.
Barón, Milina, Marína, Jozef.
JOZEF
(zadychčaný vbehne dnu, strmo):
Veľkomožný pane — už sa
            začína!
BARÓN: Čo sa začína?
JOZEF: Domáca komédia. — Dvaja páni idú hore vrškom popri besiedke.
BARÓN, MILINA
(razom):
Dvaja?
JOZEF: Jedon z nich bude akiste pán syn, a ak je nie jedon, tak je ten druhý, ale
            jedon z ních je.
BARÓN: To je priateľ, o ktorom písal.
JOZEF
(chytro):
Ktorý?
BARÓN: Hlupák — ten druhý.
JOZEF: Aha!
(Pre seba.)
Teraz len to jedno neviem, ktorý je ten
            druhý!
MILINA: Priateľ? Apko, teraz sa pripravte k úlohe žiarlivého Othellu!
MARÍNA: Cudzý? Teraz ešte len prídem do rozpakov.
BARÓN: Pletky! čím živší je výstup, tým bystrejší je dej!
JOZEF
(ktorý prostrednými dvermi von vyzeral):
Už idú —
(Oznamujúc.)
Pán syn — a ten druhý.
Výstup 5.
Barón, Milina, Marína, Jozef, Slavoš, Miloš.
MILOŠ
(približujúc sa k barónovi):
Môj drahý milý otec!
BARÓN: Slavoš! môj milý syn! vítam ťa nastokráť!
(Objímu sa.)
MILOŠ
(obrátiac sa k Miline):
Moja roztomilá pani matka! —
            pravda, otče?
MILINA
(pozre naň, pozná ho, trochu preľaknutá):
Ach!
BARÓN
(stranou):
Tu to máte — tá už zabúda na svoju úlohu.
MILOŠ
(Miline ruku bozkávajúc, ticho):
Mlčte a dôverujte.
MILINA
(ticho):
K čomu to povedie?
MILOŠ
(ticho):
K cieľu.
(Hlasne k Maríne.)
A toto je moja milá sestrička, ktorej listy mi zavše toľko radosti spôsobily?! — Ale,
            Milina, čo je to? veď ty neletíš na moje srdce, neobjímaš ma po tak dlhej vzdialenosti?
BARÓN: Áno, áno, je ostýchavá — to preto, že je vychovaná v kláštore. — Veďže objími
            svojho brata!
(Ticho.)
No, skoro — veď prezradíte všetko.
(Hodí ju Milošovi do náručia; nahlas.)
Tak, tak, tie kláštory,
            tie odcudzia naše dievčatá ešte aj od vlastných bratov.
MILOŠ
(objímuc Marínu):
Tak sa mi to zdá, tak si mi to páči,
            moja milá dobrá Milinka!
BARÓN
(stranou):
To sa znamenite darí — už ju celkom ohnive
            objíma.
MARÍNA
(vytrhne sa mu a beží k Miline, ticho k nej):
To je pekná
            historia — veď ma bozkal!
MILINA
(trochu žiarlive, ticho):
Na budúce to nesmieš trpeť —
            nechcem, aby ťa bozkával.
MARÍNA
(ticho):
Ako? — tvoj brat?
MILOŠ: A teraz, milý otče, prosím za odpustenie, že som vám hneď nepredstavil môjho
            hodného priateľa.
(Predstavujúc.)
Pán barón Bielsky, úradník
            konsulátu — môj otec — moja matka —
MILINA
(smraští tvár)
.
MILOŠ: Moja sestra.
SLAVOŠ: Závidím môjmu priateľovi jeho šťastie; on tu nachádza milého otca, spanilú
            materinskú priateľku, a sestru, ktorá spojuje nežnosť otcovu s pôvabnosťou matky.
            Dovoľte mi, pane barón, blahoželať vám k vašmu rodinnému kruhu, — dovoľte mi, moje dámy,
            niekoľko dní pobudnúť v tomto krásnom kruhu a byť účastným šťastia môjho priateľa.
MILINA: Ste prilaskavý, pane barón.
MARÍNA: Zajiste prilaskavý — pri —
(Stranou k Miline.)
Bože môj,
            ako pozerá na mňa, jeho pohľad ma celkom pomätie.
BARÓN: Vítam vás srdečne. Priateľ môjho syna je aj mojim priateľom — pre nás všetkých
            vzáctnym domácim a rodinným spoločníkom. — Ešte raz vás srdečne vítam.
(Dá
               Jozefovi znamenie, aby podal stoličky.)
JOZEF
(postaví stoličky v takom poriadku, že Marína a Milina so Slavošom
               spolu, a barón s Milošom tiež spolu sedia, potom v úzadí ukazuje radosť.)
VŠETCI
(sadnú si)
.
MILOŠ: A kde že je náš priateľ, plukovník Dorazil?
BARÓN: Na jeho panstve.
MILOŠ: A jeho roztomilá dcéra, slečna Marienka?
MARÍNA
(stranou):
Ach Bože môj!
BARÓN: Tá je pri ňom.
MILOŠ: Tak? Nazdával som sa, že ju tu nájdem; — veď ste mi písali —
BARÓN: Pletky! To bol len taký okamžitý nápad; ale tvoja odpoveď ma o inšom poučila,
            a ja som tú celú vec nechal tak. Moja pani bola tiež tvojej mienky, pravda, Mil — milá
            Marienka?
MARÍNA
(nevdojak):
Ako?
MILINA
(bystro):
Áno, milý mužíčko. Dôvody tvojho syna uznala
            som za úplne uspokojujúce. Silenie nestojí nič, a manželstvá možno, že sa uzavierajú v
            nebi, ale na zemi jich vopred neurčujú.
SLAVOŠ: Prosím za odpustenie, milosťpani, že sa opovažujem vám protirečiť. Mal som
            príležitosť nejedno manželstvo poznať, ktoré bolo vopred určené a dohovorené, a predsa
            veľmi šťastné. — Dobre znám, že také manželstvá, strany ktorých sa rodičia skôr
            usrozumeli, ako deti, za našich časov držia za starosvetské, nevkusné a pedantské; — ale
            asnáď že sú na veľkom omyle. Ktože môže so skúmavým pohľadom lepšie voliť pre svojho
            syna, ako milujúci otec, ktože rozumie lepšie nahliadnuť do ženského srdca a posúdiť
            jeho srovnanie sa so srdcom svojho syna, ako nežná matka? obidvaja privedú miláčkovi
            svojej duše vyvolenú, obidvaja dobre stoja za jej čistotu, cnosť, obidvaja sľubujú
            synovi: budeš šťastným, ako sme my. A vskutku mne je milšie tiché a úprimné šťastie, ako
            víťazstvo búrlivej lásky za chrbtom rodičov.
MARÍNA
(pre seba):
Ako krásne hovorí!
BARÓN: Počuj, Slavoš, tu máš protivníka, ktorému ťažko odoláš.
MILOŠ: Oh, buďte bez starosti, milý otče! Veď to my dvaja medzi sebou vyrovnáme.
BARÓN
(vstávajúc):
Deti, a teraz pomýšlajme na hlavniu vec, to
            jest na jedenie a pitie. Budeme sniedať na ostrove, a jestli vám je po vôli, teda sa prv
            prejdeme po zahrade, aby ste hneď videli naše krásy.
MILOŠ: Milý otče, znáte, že som úprimný; čo na srdci, to na jazyku, a preto úprimne
            vám poviem, že som trochu ustatý, a jestli ničoho nemáte proti tomu, ostanem tu pri
            mojej roztomilej pani matke.
MILINA
(pre seba):
Predsa sa raz dačo dozviem!
BARÓN: Ako chceš, syn môj drahý; len žiadna nútenosť, tú nenávidím, ako ty. —
            Marienka —
MARÍNA
(sa trhne)
.
BARÓN: Porúčam ti môjho Slavoša.
MILINA
(ide k Milošovi)
.
BARÓN
(ku Slavošovi):
Pane barón, jestli sa páči —
SLAVOŠ: Som k službám hotový.
(Maríne rameno ponúkajúc.)
Slečna,
            smiem —
MARÍNA: S radosťou.
JOZEF: Veľkomožné panstvo, ráčte dovoliť; — ale keď veľkomožné panstvo sa i tak po
            zahrade prechádzať ráči, teda by som ponížene prosil, čiby ste neráčili obzreť parnú
            loď, ktorú som podľa udania nášho pána rechtora shotovil a ktorá je zakotvená pri
            ostrove na jazeru.
MILINA, MARÍNA
(razom):
Parnú loď?
BARÓN: Parnú loď! Či sa šalieš?
JOZEF: Nerád by som. — Vlastne niet v nej parného stroja, ale je komín na nej, pod
            ktorým zapálime mokrú slamu, že sa až tak bude kudliť z komína —
VŠETCI
(smejú sa)
.
JOZEF: A záhradní pomocníci krúťa kolesá, — je to celkom taká parná loď, ako parná
            loď.
VŠETCI
(smejú sa)
.
BARÓN: Dym namiesto sily, šibal! Mal si sa stať konštitucionálnym ministrom.
JOZEF: Ministrom? Nerád by som. Teda sa bude páčiť?
BARÓN: Áno, áno, prídeme obzreť tvoju dymnú loď. Pane barón — Milina
(tuhšie prizvukujúc)
Milina — do videnia, milá ženička — s
            Bohom, Slavoš!
(Odíde so Slavošom, Marínou a Jozefom.)
.
SLAVOŠ, MARÍNA, JOZEF
(odídu s barónom)
.
Výstup 6.
Miloš, Milina.
MILINA: Predsa! Teraz sa vari už len dozviem, čo má znamenať tento šialený kúsok! Z
            ktorej zodratej komédie vytiahli ste túto nanič intrigu, že vydávate sa za môjho brata?
MILOŠ: Veď mi nič inšieho nepozostávalo, aby som sa dostal do vášho tak prísne
            stráženého kaštiela. — Kto ľúbi, odváži, a kto odváži — vyhrá.
MILINA: Pekná výhra? Váš podvod môžu v každom okamžení zbadať — môj brat príde čo
            chvíľa.
MILOŠ: Nepríde. Práce zadržali ho na niekoľko dní v meste — to som sa dozvedel a
            ihneď bol môj plán hotový — umienil som si predstaviť sa tu namiesto neho.
MILINA: A kto je váš spoločník?
MILOŠ: Priateľ mojej mladosti, barón Bielsky, ktorého som si vyvolil za spoločníka,
            aby som, jestli bude treba, mal svedka mojich úprimných úmyslov.
MILINA: Vy ste — počujte — nebezpečný človek.
MILOŠ: Som zaľúbený — a láska robí ľudí výmyseľnými.
MILINA: A znáte tú komédiu, ktorú tu hráme?
MILOŠ: Či môj Michal nie je tu zahradníkom v kaštieli?
MILINA: Sme prezradení, zapredaní!
MILOŠ: Zapredaní? Áno, jestliže moja láska je kúpnou cenou. — Zradení? Naskrze nie.
MILINA: Ale čo povie na to brat, keď sa dozvie?
MILOŠ: Bude sa smiať a objímať svojho švagra.
MILINA: Oho, tak ďaleko sme ešte neprišli.
MILOŠ: Jestli chcete, drahá Milina, teda prídeme ku cieľu. — Dôverujte mi, som
            poctivý človek.
MILINA: Veľký šibal!
MILOŠ: Oh, nežartujte! Ponúkam vám svoje srdce a svoju ruku. Váš otec želá si iste
            šťastie svojej dcéry — a len, keď vy poviete áno —
MILINA: Keď ja poviem áno —
MILOŠ: Milina! Keď som vás po prvý raz videl v meste, srdce mi povedalo: tá, alebo
            žiadna. Ale keď som vašu vždy veselú vôľu, vaše dobré láskyplné srdce, vašu celú
            nekonečnú pôvabnosť a roztomilosť úplne poznal, neváhal som viacej, a povedal som vám:
            Milina, chcete poctivého človeka, ktorý vás z celého srdca ľúbi, urobiť šťastným? Chcete
            byť vedenou ním cez dobré a zlé doby, cez ruže a tŕňa, cez žalosti a radosti? — teda
            dajte na to ruku.
(Padne jej k nohám.)
Chcete poctivého človeka,
            ktorý vás ľúbi, urobiť šťastným?
MILINA
(podávajúc mu ruku):
Drahý Miloš!
Výstup 7.
Milina, Miloš, Jozef.
JOZEF
(pribehne):
Prosím —
(Prekvapený.)
Oh, prosím na stokrát za odpustenie! —
(Pre seba.)
Brat kľačí pred
            svojou sestrou, alebo radšej syn pred svojou matkou — to mi je také okrúhle, ako vrbový
            lístok.
MILOŠ
(prudko vyskočí):
Čo je?
MILINA
(ticho):
Neopatrný!
JOZEF: Je — je — pán barón — tojest — náš veľkomožny pán, dá slečnu — tojest
            veľkomožnú paniu a pána syna — tojest mladého pána baróna prosiť, žeby hneď prišli videť
            moju parnú loď. Veľmi znamenite vypadla. Obidvaja páni baróni nevedia sa dosť
            prenadiviť.
MILOŠ: Dobre, dobre, hneď prídeme.
JOZEF: Budem mať šťastie vás najponíženejšie oznámiť.
(Pre
               seba.)
Keby som len vedel, prečo mladý pán svoju mamu na kolenách prosil
            za odpustenie? Veď sa len v ničom neprevinil?
(Odíde.)
Výstup 8.
Milina, Miloš.
MILINA: Tu to máte, k čomu vedie vaša neopatrnosť. Každé okamženie nás môže
            kompromittovať a všetko prezradiť.
MILOŠ: Nech sa stane čokoľvek, keď som len vašej lásky istý; ostatnie uvidíme.
MILINA: Vy odídete! Treba, aby ste odišli, a síce okamžite.
MILOŠ: Nie bez odpovede. Čiby som poznove mal ako zúfalec chodiť okolo vášho
            kaštiela?
MILINA: Túlaví rytieri mávali predtým veľké šťastie u ženských.
MILOŠ: Vy žartujete — žartujete vtedy, keď celé šťastie môjho života stojí na kocke.
            — Nie, Milina, hnevajte sa, ale ja nejdem preč. Podvod a náhoda mi zaopatrily prístup
            sem, a každý je blázon, kto vrtkavé šťastie v letku nezachytí.
MILINA: Ale veď že hovorte už raz rozumne. — Chcete ostať, dobre! Ale načo?
MILOŠ: Aby som si získal náklonnosť vášho otca. Brat váš je hodný človek, bystrý,
            veselý a živý; kadenáhle sa dozviem, že prichádza, pôjdem mu v ústrety a vyjavím mu
            všetko. On sa zasmeje, k srdcu ma vrele pritisne a bude naším prímluvcom u otca. Ó, iste
            že to pôjde, drahá priateľka!
(Chytí a bozká jej ruku.)
Dôverujte
            mne a našej láske!
Výstup 9.
Milina, Miloš, Barón.
BARÓN
(ktorý bozkanie ruky videl):
Hm! Aj, aj, Slavoš! veď si ty
            veľmi zdvorilý! Na Kavkazčana je to niečo obzvláštneho. — No, milá ženička —
(stranou)
ale, čože je to? Obidvaja rozpálení ako oheň, v
            rozpakoch — čo to znamená?
MILOŠ: Práve sme chceli ísť za vami.
MILINA: Áno. — Slavoš ma prosil, žeby som len šla.
BARÓN
(stranou):
A veľmi ohnive, ako vidím.
(Nahlas.)
Nuž tedy poďte — ten starý blázon so svojou parnou
            loďou nedá pokoja do tedy, kým ju všetci neuvidia a nepoobdivujú.
MILOŠ: Nepokazíme mu radosť.
BARÓN: Nuž tedy poďme.
(Podáva Miline rameno.)
MILINA
(mechanicky chytila sa u ramena Milošovho):
Poďme!
BARÓN
(zadivený):
Hm! —
(Stranou.)
Čo za
            hlúposti robí to dievča!
Výstup 10.
Milina, Barón, Miloš. Jozef (celkom prestrašený).
JOZEF
(volá):
Pomoc! pomoc! — oheň! voda! — Pán barón! — Oh, to
            nešťastie!
VŠETCI: Nešťastie?
JOZEF: Slečna Marína — nie — slečna Milina — to jest tá druhá — oh, moja hlava —
            chcela parnú loď zdnuká obzreť — a tí huncúti urobili taký strašný dym, že nebolo nič
            videť — slečna pomýlila dosku, ktorá viedla na loď, stupila pomimo a — plums! padla do
            vody. — Oh, malér nad maléry!
BARÓN: Ako? — do vody? — Marienka?! — Bože môj! — môj úbohý Dorazil! — Chytro,
            chytro!
(Odbehne.)
MILOŠ: Preč, preč, ju zachrániť!
(Chce odísť.)
JOZEF: Ju zachrániť? — Nerád by som, keby ešte dosiaľ vo vode bola; ten druhý pán
            barón — úradník pri konsuláte — dostal sa pod loď, zanoril sa a vyniesol slečnu zase na
            breh.
MILOŠ: Zachránená!
MILINA: Sláva Bohu!
JOZEF: Ale moja parná loď! — V prvom strachu kričal som: pomoc! oheň! oheň! Tí
            hlupáci, zahradník a jeho pomocníci, mysleli, že volám: ešte viac ohňa! zapáľa všetku
            slamu, loď sa chytí, a je teraz celá v plameni! — Oh, malér, malér! Bože na nebesiach!
            moja parná loď!
(Počuť ostré zahvízdnutie ventilla.)
JOZEF: Hvízda o pomoc! Horí! pomoc! oheň! voda! pomoc! striekačky! pomoc!
(Kričiac odbehne.)
MILOŠ, MILINA
(so smiechom idú za ním)
.
(Opona padne.)

--- KAPITOLA 4 ---

Dejstvo III.
Obsah
Výstup 1.
Výstup 2.
Výstup 3.
Výstup 4.
Výstup 5.
Výstup 6.
Výstup 7.
Výstup 8.
Výstup 9.
Výstup 10.
Výstup 11.
Výstup 12.
Výstup 13.
Výstup 14.
Výstup 15.
Výstup 16.
Výstup 17.
Výstup 18.
Výstup 19.
Výstup 20.
(Tá istá dekorácia ako v prvom a druhom dejstve.)
Výstup 1.
Milina, Slavoš.
SLAVOŠ: A tak, slečna, myslím, že ste sa zo svojho preľaknutia zotavily.
MILINA: Bohužiaľ, že my, úbohé ženské, pri podobných udalosťach inšieho neznáme, len
            zľaknúť sa, alebo najviac zamdlieť, čím sa bohužiaľ málo pomôže; ale mužský koná,
            zachráni a odváži i svoj život za život.
SLAVOŠ: A za to obdrží z útlej ženskej ruky najkrajšiu odmenu. Čoby človek neurobil
            za takú cenu?!
MILINA: Teda zištnosť? Či sobectvo má všade byť vo hre?
SLAVOŠ: Čože chcete, krásna slečna? — Už v detinstve začíname poznávať rozdiel medzi
            ja a nie ja, a čím viac dozrievame behom života, tým viac zmocňuje sa nás povedomie
            toho: ja a nie ja.
MILINA: Ostaňme pri tom: nie ja a hovorme o takom. — Váš priateľ Slavoš povedal mi,
            že ste zasvätený do celého tajomstva a akoby sekundantom pri jeho intrigovom súboji s
            mojím otcom.
SLAVOŠ: Ja som len nemým hercom pri tejto komédii, moja slečna, a len teraz želiem
            nastokrát, že som odsúdený k takej nepatrnej úlohe.
MILINA: Prečo?
SLAVOŠ: Poneváč toľké vňady, toľko pôvabnosti a krásy vidím pred sebou, a najviac že
            úlohu dôverníka hrať smiem, ako známo tú najzunovanejšiu zpomedzi všetkých zunovaných
            úloh.
MILINA: A čo je na prekážke, žeby ste si nemohli vy voliť druhú úlohu?
SLAVOŠ: A keby som tak chcel ako prvý zaľúbenec vystúpiť?
MILINA: No, to ste sa vy veru už nie zle produkovali — zachránili ste život mojej
            priateľke: od povďačnosti ku láske je len jeden krok — urobte ho.
SLAVOŠ: Ako? — chcete, žeby som vzýval hviezdu, keď jasné slnce svieti vysoko nado
            mnou?
MILINA: Hu! ako je to básnicky! Dajte pozor, žeby ste si na tom slnci krýdla
            nepopálili.
SLAVOŠ: Teda ma držíte za motýla?
MILINA: Ako všetkých mužských. Dotyčne mužských mám zvláštne náhľady.
SLAVOŠ: Ktorým môj priateľ vieropodobne zodpovedá.
MILINA: Prečo to myslíte?
SLAVOŠ: Lebo ho ľúbite.
MILINA: A kto vám to povedal?
SLAVOŠ: On.
MILINA: A kto vám dobre stojí za to, čo on povedal?
SLAVOŠ: To — to môžete, pravda, len vy.
MILINA: Ale takí ste vy všetci, hrdí páni; keď vám z milosrdenstva hodíme prívetivý
            pohľad, to sa nadujete vo svojej pýche, a domýšľajúc sa vrodenej výtečnosti, keď večer
            prídete medzi svojich priateľov, medzi duše rovno smýšľajúce s vami, prehodíte len tak
            nedbale:
(napodobňujúc)
„na moju česť, to dievča je až na smrť
            zaľúbené do mňa.“ — Nie, pane môj, ja neľúbim, moje srdce je svobodné.
SLAVOŠ
(trochu preháňajúc):
Svobodné! — Či dobre počujem? Je to
            možné? Vaše srdce že je svobodné? — Smiem teda dúfať v blaženosť osudu? smiem dúfať, že
            moja jediná túžba dôjde vyplnenia? — Áno, vo vaších rukách, drahá slečna, spočíva blaho
            i nešťastie moje; nepohrdajte srdcom, ktoré cíti rovno s vami. Prisahám vám, že —
MILINA: Naozaj, pane, nie zle hráte úlohu Gustáva z veselohry „Magnetismus srdca“. —
            Poprosíme otca, aby nám vystavil divadlo lásky.
SLAVOŠ
(kľačiac a vždy horlivejšie):
Posmievate sa, ukrutná? —
            Smejete sa, keď moja horúca láska borí všetky hrádze, keď moja náruživosť ako úšust pred
            slnečnými papršlekami vaších očí zmäkne a odtrhne sa od ľadových brehov studených foriem
            zdvorilosti, srdce vykypí z meravého čierneho fraku a všetky smysly, všetky nervy i
            žilky mojej duše zbĺknu v jedno jediné ohnivé slovo: ľúbim vás!
MILINA: Bravo! bravo!
Výstup 2.
Milina, Slavoš, Barón.
BARÓN
(ktorý vstúpil pri posledních slovách Slavošových):
Do sto
            čertov!
MILINA: Beda! otec!
SLAVOŠ
(stranou):
Teraz to pôjde do živého.
(Po
               prestávke pokojne vstane.)
BARÓN
(stranou):
Ten nerobí dlhé prípravy — sotva že je pár
            hodín tu v dome a už dvorí mojej dcére na život a na smrť — do paroma, veď je teraz nie
            mojou dcérou, ale mojou ženou. — Jestli nechcem všetko vyzradiť, tak mi teraz prichodí
            hrať žiarlivého manžela.
(Pozapína si kabát až hore a prejde sa so založenými
               rukami pár ráz hore dolu; po prestávke zastane pred Slavošom.)
Pane barón!
SLAVOŠ: Pane barón!
BARÓN: Smiem prosiť o vysvetlenie tohoto výjavu?
SLAVOŠ: S radosťou. — Je to výstup z jednej celkom novej činohry, ktorú práve píšem.
            Milovník je na polo zbláznený — zo samej lásky; uzná, že jeho milenka je prirozumná, a
            reční, hodiac sa ku jej nohám.
(Padne pred barónom na kolená a reční horlive s
               parodujúcim náterom.)
Posmievate sa, ukrutná! — Smejete sa, keď moja
            horúca láska borí všetky hrádze, keď moja náruživosť ako úšust pred slnečnými
            papršlekami vaších očí zmäkne a odtrhne sa od ľadových brehov studených foriem
            zdvorilosti, srdce vykypí z meravého čierneho fraku a všetky smysly, všetky nervy i
            žilky mojej duše zbĺknu v jedno jediné ohnivé slovo —
(s rozprestrenými
               ramenami veľmi horlive rečniac)
ľúbim vás!
MILINA: Bravo! bravo!
BARÓN
(stranou):
Zdá sa mi, že sa mi vysmieva.
(Chodí
               hore-dolu a potom kročí pred Slavoša.)
Pane barón!
SLAVOŠ: Pane barón!
BARÓN: Smiem vás prosiť, žeby ste mojej panej na budúcne žiadnu komédiu nehrali?
SLAVOŠ: Ako? Vie ste žiarlivý, pane barón? — Vy teda máte všetky dokonalosti nášho
            sebeckého stoletia. Milosťpani, gratulujem vám; vaším vňadám pridružuje sa ešte tá
            nekonečná vňada, ktorú žiarlivý manžel poskytuje mladej peknej panej — Vulkan a Venus!
BARÓN: Keby Mars nebol hosťom u Vulkana, nahľadel by sa, ako —
SLAVOŠ
(berúc baróna dôverne na stranu):
Veď ste len nie naozaj
            na mňa žiarlivý? To by ste si veru vy sami mrcha svedoctvo vydali.
(Nahlas.)
Moja najmilostivejšia, váš najponíženejší.
(So smiehom odbehne.)
Výstup 3.
Milina, Barón.
MILINA
(hlasne rozosmejúc sa):
Apko, ty si roztomilý ako
            žiarlivý manžel! — Idem ťa bozkať.
BARÓN: Pravda, že mám schopnosti k hraniu komédie? — Ale teraz vážne slovo. Bol to
            žart, alebo naozaj?
MILINA: Čo?
BARÓN
(kľaknúc a Slavoša napodobňujúc):
Nuž — to — „ľúbim vás!“
MILINA: Hm!
BARÓN: Nuž?
MILINA: Ja to držím za naozaj.
BARÓN: Tak teda, aby do toho —
MILINA: Pst! Apko! — Už zase hráš žiarlivého manžela?
BARÓN: Veď ako otcovi mi predsa prichodí —
MILINA: Urobiť, čo tvoje dieťa tešiť bude. To robia všetci dobrí otcovia. — Ináčej
            buď spokojný — ja ho neľúbim.
BARÓN: Nie? — No, to je dobre.
MILINA
(stanúc sa vážnejšou):
Nie, — to je nie dobre, lebo ľúbim
            druhého.
BARÓN: Druhého?
MILINA: Ktorého nikdy nebudem môcť pomenovať svojim.
BARÓN
(zadivený):
Nie? — A je tu?
MILINA: Bohužiaľ áno.
BARÓN
(veľmi zadivený, pre seba):
Pre Boha — veď ten žart len
            nebude —
(Nahlas.)
Povedz mi dieťa moje —
Výstup 4.
Barón, Milina, Michal (s kytkou).
MICHAL
(k Miline):
Pozdravenie od mladého pána baróna Slavoša, a
            posiela pani veľkomožnej túto kytku, ktorú sám natrhal a uvil.
(Ticho a
               strmo.)
Ale je lístok v nej.
BARÓN
(čosi počul):
Čo je?
MICHAL: Lalije a jazminy sú v nej, to pekne vonia, ale hlava bolí od ních.
MILINA
(ukradomky lístok vyňala a skryla za ňadra):
Ďakujem ti,
            Matej.
BARÓN
(podozrive pozoroval Milinu a videl lístok, stranou):
Do
            čerta — lístok? Čože jej píše? — Nesmiem žart tak ďaleko prevádzať, treba mi dať pozor.
MICHAL
(za chrbtom barónovým dáva Miline na vedomie, že jeho pán ju v
               zahrade pri studni očakáva)
.
BARÓN
(v tom okamžení, ako Michal ukazoval ťahanie vody, obráti sa a
               zastane pred Michalom):
Chlape, či sa šalieš?
MICHAL
(skoro sa spamätajúc a nepočúvajúc na baróna)
: Sedemnásť
            — osemnásť —
(za každým ukáže, akoby vodu ťahal)
— devätnásť —
            dvadsať — tak! pán veľkomožný, vy sa zaiste čudujete, čo robím! Toto pohybovanie mi pán
            rechtor prikázal pre moje uši, žeby som vraj každú štvrť hodinu dvadsať raz tak urobil.
BARÓN: Iď do čerta!
MICHAL: Pochybujete o tom? — Ja nie; už o mnoho lepšie počujem.
Výstup 5.
Barón, Milina, Michal, Lízika.
LÍZIKA: Slečna — milosťpani, chcem povedať — čepčiarka z mesta prišla.
MILINA: Madame Sonnenfeld — práve dobre. Apko, do videnia! Vážne záležitosti ma
            volajú. Diplomatické vyjednávania strany bálového obleku.
(Odíde.)
BARÓN: Nie, — tá nie je zaľúbená. Zaľúbené nemyslia na bálové obleky. Pritom všetkom
            nesmie to dlho trvať — treba, aby sa syn sišiel čím skorej s Marínou. Dal som jej
            odkázať, žeby ma tu v zahrade očakávala — teraz chytro pošlem môjho syna dolu.
(Odíde.)
LÍZIKA: Škoda, že takýto pekný človek je hluchý.
MICHAL
(meravo hľadí na ňu):
Ako?
LÍZIKA: Na veľa, na veľa príde raz takýto rozumný parsún do kaštieľa, a hľa nemožno s
            ním prehovoriť múdreho slova.
MICHAL: Ako?
LÍZIKA
(napodobňujúc):
Ako? ako? — Hm! Vlastne je hluchý milenec
            nie na opovrhnutie — pravda, žeby slepý bol niekedy ešte o mnoho lepší.
MICHAL
(prirodzene):
Ale nemý by sa ti ešte najlepšie páčil,
            lebo by ti aspoň nikdy neodvrával.
LÍZIKA: Čo to znamená?
MICHAL
(živo):
To znamená, že tvoje čierne šibalské oči tvoria
            zázraky, že urobia, aby slepí videli, nemí hovorili a hluchí počuli, že ťa ľúbim a žiť
            nemôžem, ak ťa nepobozkám.
(Bozká ju chytro a odbehne.)
LÍZIKA: Ó ty šibal nad šibalov! Veď je on naskrze nie hluchý. — V tom dačo trčí — to
            mi treba vykutiť alebo zomrem ako stará panna. — Matej! Matej! počkaj trošku!
(Odbehne za ním.)
Výstup 6.
Plukovník (z prava).
PLUKOVNÍK: Tu som zase. — Keby som sa len mohol prezvedeť, ako sa tu veci majú! —
            Ukázať sa nesmiem, lebo jestli sa komédia zle darí, starý povie hneď, že som ja na
            príčine. — Chcem byť neviditeľným pozorovateľom! — Stoj! ktosi prichádza!
(Skryje sa.)
Výstup 7.
Michal, Lízika, Plukovník.
LÍZIKA: A to všetko je pravda?
MICHAL: Taká pravda, ako že je pravdivá moja láska k tebe.
LÍZIKA: Veď je to celá historia, čo mi tu rozprávaš.
MICHAL: A veru celá historia, a to pravdivejšia ako všetky druhé historie na svete.
            Ale jazyk za zuby, Lízika, ináčej sa všetko pokolomutí.
LÍZIKA: Spoľahni sa na mňa, mlčanlivosť je moja najsilnejšia vlastnosť.
MICHAL: Potom by som rád vedeť, ktorá je tvoja najslabšia vlastnosť. — Pamätaj, že
            môj pán, jestli dostane slečnu Milinu za ženu, mne ten malý majer na Slavkove dá do
            árendy, — a byť pani árendátorkou, pravda, je nie zlá vec.
LÍZIKA: Pravdaže znamenitá vec.
MICHAL: Dieťa, ešte sme nie tak ďaleko, dosť chatrná maličkosť môže všetko pokaziť a
            náhoda všetko vyzradiť.
PLUKOVNÍK
(stranou):
Veď je to ten hluchý zahradník!
LÍZIKA: Treba nám byť na pozore — obzvlášte akby starý plukovník Dorazil prišiel.
PLUKOVNÍK
(stranou):
Ten je už tu.
MICHAL: Daj pozor, že z tej premeny ničoho neprezradíš, a obzvlášte na ničom
            pozorovať nedáš, že mladý Slavkovský je tu pod vymysleným menom.
PLUKOVNÍK
(stranou):
Čo počujem?
LÍZIKA: Nestrachuj sa, nikto nemá ani tušenia, a rada by som vedeť, ako by dakto
            mohol dozvedeť sa voľačo.
PLUKOVNÍK
(strmo kročí medzi ních):
To ti ja poviem.
LÍZIKA: Beda!
(Chce odísť.)
MICHAL: Do čerta! Starý!
(Chce odísť.)
PLUKOVNÍK: Tu ostaňte! Jasná okovaná! Ani slova! Vy darebáci! Tak klamete vášho
            znamenitého pána? — Viem všetko!
MICHAL: Beda!
PLUKOVNÍK: Naskutku vyspovedajte sa zo všetkého — von s tým!
MICHAL: Ale keď už i tak všetko viete —
PLUKOVNÍK: Čo, ešte odvrkuješ?
(Zdvihne palicu.)
Počkaj, ty
            huncút, veď ja ťa naučím po kostole hvízdať. Hneď ťa vyliečim z tvojej hluchoty!
MICHAL
(brániac sa):
Len homeopaticky, pane plukovník, len
            homeopaticky; najmenšia porcia je dosť.
PLUKOVNÍK
(miernejšie):
Počuj, chlape — že si nie hluchý, vidím,
            — a že si nie sprostý, domievam sa. Vidíš, tu je mešec so štyridsiatimi dukátami; tie sú
            tvoje, jestli mi povieš všetko, — a tu je trstenica, ktorá s tebou prehovorí slovo, akby
            si chcel mlčať. — Nuž, voľ si!
MICHAL: Na každú prípadnosť volím si to prvšie.
PLUKOVNÍK: Teda povieš všetko?
MICHAL
(vezme mešec):
Všetko.
LÍZIKA: Ale Michal —
MICHAL
(mešec ťažkajúc):
Dieťa, buď ticho — to za našich časov
            volajú: premenením mienky z presvedčenia.
PLUKOVNÍK: Poďte oba so mnou sem dnu, tam mi vyrozprávate všetko. — Len na pred!
            nezpustím vás z očí.
PLUKOVNÍK, LÍZIKA, MICHAL
(odídu na pravo)
.
Výstup 8.
Slavoš. Potom Marína.
SLAVOŠ: Vidím Marienku prichádzať stromoradím od jazera — pôjde tadiaľto, — túžim po
            rozhovore s ňou samotnou. — Približuje sa — kde sa skryť? Aha! tu!
(Skryje sa
               za krík.)
MARÍNA
(vstúpi snive — ide až na prostriedok javišťa a tam zdvihne oči k
               nebu):
Čože som tu vlastne chcela? Ach, tak! Barón mi odkázal, žeby som tu
            čakala na neho. — Ani neviem, ako mi je: tak roztržite, tak úzko, tak smutne a — predsa
(obe ruky na srdce kladúc)
tak dobre. To je iste preto, že som
            tak blízko bola smrti, — voda sa zavrela nado mnou, „matka“ — vzdychla som — smysly ma
            opustily — tu zachytilo ma rameno,
(živo)
bol to on, a vyniesol ma
            na svetlo do života. — Oh, aký to rozdiel medzi ním a medzi Slavošom, mojím určeným
            ženíchom; sotva, že sa opýtal, ako sa mám. Ach, pre toho by som sa bola mohla utopiť —
            tomu by to nebolo veľkú starosť spôsobilo!
(Zamyslí sa.)
SLAVOŠ
(ticho prejde na druhú stranu a vystúpi, akoby teraz bol
               prichádzal):
Prosím za odpustenie, slečna, jestli by som bol na prekážke.
MARÍNA
(trhne sa prestrašená):
Ach!
SLAVOŠ: Naľakal som Vás?
MARÍNA
(spamätajúc sa):
Ach nie; — priateľ môjho brata mi je
            vždycky vítaným a zachrániteľ môjho života je mi vítaným dvojnásobne.
SLAVOŠ: Pripisujete môjmu nepatrnému skutku priveľa zásluhy. Náhoda ma priviedla k
            vám —
MARÍNA
(s nadšením povďačnosti):
Aby ste sa stali mojím anjelom
            ochrancom.
SLAVOŠ
(srdečne):
Tieto slová, tento pohľad odmeňujú ma
            tisícnásobne. —
(Prestávka.)
MARÍNA
(rozpačite):
Vy ste iste nikdy ešte neboli v
            nebezpečenstve života, pane barón.
SLAVOŠ: A predsa — raz — prepadli ma — a na zem hodili, už som videl blýskať sa nože
            nado mnou.
MARÍNA: V tom prišla pomoc —
SLAVOŠ: Pomoc — skrze vášho brata.
MARÍNA: On vám zachránil život? — Oh, od týchto čias budem ho ešte raz tak rada
            videť.
SLAVOŠ: A tak teda vidíte, že som ja len čiastku mojej starej dlžoby splatil.
MARÍNA
(sadne si na lavicu v ľavo):
Dovoľte, pane barón, ale
            cítim sa byť ešte vždy trochu ustatou.
SLAVOŠ
(nahnúc sa cez lavicu):
Vy vášho brata podistým rady máte
            úprimne?
MARÍNA: Môjho — ach tak — Slavoša?
(Zdĺhave.)
Ach, áno.
SLAVOŠ: On aspoň je celkom vo vytržení nad svojou roztomilou sestrou; ale či aj môže
            byť ináč, keď jeho sestra je taký anjel, ktorý všetko okrašluje a sošlachťuje svojou
            prítomnosťou — ach, prečo nie som ja takým šťastným!
MARÍNA: Vy nemáte sestry?
SLAVOŠ: Nie, — od môjho dvanásteho roku som samojediný na svete. Nikoho nebolo na
            svete, ktorý by bol účasť bral na mojích radostiach a žalostiach, žiadno srdce nebije
            súhlasne s mojím, žiadon hlas neozve sa, keď večer navraciam sa ustatý domov, a nepovie
            mi srdečné: vitaj!
MARÍNA
(nevdojak):
Samotný! To je smutná vec!
SLAVOŠ: Áno veľmi smutná vec je byť samotným. — Oh, keby ste boly mojou sestrou: aký
            hrdý, aký uradovaný, aký šťastný by som bol. Okrášlil by som naše tiché bývanie svojími
            kresbami, najkrajšie kvety ozdobovaly by každý deň vaše obloky, nesmelo by vám nič
            chybeť. Vy by ste obstarávali našu domácnosť — ja by som konal moje denné povolanie —
            keď by som domov prišiel, potom by bol večer náš — vybehly by ste mi v ústrety, a
            povedaly: dobrý večer, Slavoš. — Ja rozprával by vám, čo som robil, čo som vykonal, vaša
            pochvala bola by mi najkrajšou odmenou. Potom by sme si zaspievali vaše obľúbené piesne,
            spolu čítali by sme vaše obľúbené knihy — a každý večer by som sa opýtal: si šťastná,
            sestra?
MARÍNA
(zachvátená):
Ach, áno, Miloš!
SLAVOŠ: Aké tiché, skromné a predsa krásne šťastie! Žiť sebe samému, nestarať sa o
            svet a o ľudí — žiť len v šťastí druhého. — Ach, krásne sny! — Vy nie ste mojou sestrou.
MARÍNA
(naivne):
Bohužiaľ, nie.
SLAVOŠ: A predsa ma čosi nevyslovitelného neodolatelnou mocou ťahá k vám; predsa mi
            akýsi vnútorný hlas hovorí: tu kvitne šťastie tvojho života, tu alebo nikde! A krásne
            sny budia vo mne smelé nádeje nekonečnej blaženosti. — Je to láska, ktorá víťaznou mocou
            vniká do môjho dosaváď neopanovaného srdca — láska, ktorá mi privoláva: dôveruj svojmu
            dobrému osudu a tomuto dievčaťu.
MARÍNA
(v najväčších rozpakoch)
.
SLAVOŠ: Ó nehnevajte sa na mňa, buďte milostivá a dobrá, ako vždy; — vaše slovo
            rozhoduje nad mojím šťastím alebo nešťastím. Odpovedzte mi len na jednu otázku: ľúbily
            ste už?
MARÍNA: Pre Boha — pane barón!
SLAVOŠ: Zaklínam vás na pamiatku vašej matky, odpovedzte: je vaše srdce svobodné?
MARÍNA
(pomätená, sotva že počuť):
Áno.
SLAVOŠ
(živo sadne si ku nej):
Tak mi dovoľte tomuto svobodnému
            srdcu povedať: tu je druhé srdce, ktoré cíti tak, ako vaše. Chcete mužovi, v ktorého
            prsiach ono bije, prepustiť starosť o šťastie vášho života? Smiem vám povedať: anjel
            môjho života?
(Padne jej k nohám.)
Tebe prináleží toto srdce, urob
            ma tvojou láskou najšťastnejším človekom; ako i ja prisahám, že ťa chcem šťastnou urobiť
            mojou opravdivou láskou a vernosťou!
MARÍNA
(nemajúc už samú seba v moci, mimovoľne klesne mu do
               náručia):
Miloš!
Výstup 9.
Slavoš, Marína, Barón.
BARÓN
(prudko vystúpi a vidí skupenie; bez seba):
Jasná okovaná
            strela! To ide čím ďalej, tým lepšie!
MARÍNA
(preľaknutá):
Pre Boha! Čo som urobila! Môj otec — oh, k
            nemu! Nech ma nazpät zavedie do kláštora.
(Odíde.)
SLAVOŠ
(blažene):
Nebeské dievča!
BARÓN: To je už priveľa! Pred chvíľou osvedčoval lásku jednej a teraz osvedčuje
            druhej. — Veď je to naozajstný Don Juan! Pekného priateľa doviedol mi syn do domu.
SLAVOŠ
(stranou):
Teraz to vybúši. Ale trochu lekcie neškodilo
            môjmu dobrému otcovi.
BARÓN
(veľmi prísne):
Pane barón, čo to bolo?
SLAVOŠ: Vyznanie lásky.
BARÓN: To som videl — či ste čertom podsadnutý?
SLAVOŠ: Že vašej dcére dvorím? — Mám poctivé úmysly, pane barón.
BARÓN: Tým horšie.
SLAVOŠ: Chcem si vziať vašu dcéru za ženu.
BARÓN: Chcete? Tomu dajte pokoj.
SLAVOŠ: A prečo?
BARÓN: Lebo som ju môjmu synovi určil za ženu.
SLAVOŠ: Ako? Brat si má vziať sestru za ženu.
BARÓN
(pokašľávajúc):
Hm, hm! nieže, nie!
(Stranou.)
To som sa už prezradil.
(Nahlas.)
To jest sľúbil som môjmu synovi, že môže rozhodnúť nad
            rukou svojej sestry.
SLAVOŠ: Je to pravda?
BARÓN: Áno, áno, áno.
SLAVOŠ: Teda som tým najšťastnejším človekom na svete!
(Objíme vrele
               baróna.)
Ďakujem nastokrát!
BARÓN
(brániac sa):
Pane! šaliete sa?
SLAVOŠ: Šaliem sa od lásky, blazniem sa od šťastia a rozkoše.
BARÓN: Šaliete sa? Ó, áno!
SLAVOŠ: Váš syn je mojím priateľom; tisícráz mi povedal: braček, my dvaja nesmieme sa
            viacej rozlúčiť, ty si vezmeš moju sestru za ženu, poď so mnou a jestli sa ti zapáči —
            prišiel som, videl som ju, a bežím k vášmu synovi: braček, poviem mu, ľúbim tvoju
            sestru, daj mi jej ruku, urob nás šťastnými! — Tu ju máš! povie on, a hodí mi ju do
            náručia. Ja pritisnem krásnu mladuchu k srdcu, objímem brata, vy nás požehnáte, otče, o
            týždeň je svadba, my pripijeme tokajčinou vašej dcére na zdravia, bratovi na zdravia,
            otcovi na zdravia! Či tak?
(Objíme baróna ohnive a odbehne.)
Výstup 10.
Barón. Potom Jozef.
BARÓN: Vyskočím z kože! Porazí ma! to je požehnanie! — aby čert vzal celú tú komédiu!
            To je pravda, že som tú vec pekne vyviedol. Veď je ten človek celkom zbláznený. — A čo
            povie na to starý plukovník? — Idem mu písať, žeby hneď prišiel: tu niet ani okamženia
            na zmarenie. Hneď mu odošlem list!
(Chce odísť.)
JOZEF: Vaša milosť, vypočúvnite ma, lebo vám mám oznámiť strašné veci, rodinné
            nešťastie.
BARÓN: Nešťastie? — čo je?
JOZEF: Mnohoženstvo, zločin, nešťastie!
BARÓN. Človeče, či sa aj ty blázniš?
JOZEF: Bláznim? Nerád by som. Len počúvajte, vaša milosť. Pred chvíľou idem vedľa
            besiedky pri studni, aby som proboval moju novú kropiacu mašinu, ktorú som sám shotovil
            a ktorá sa mi veľmi znamenite vydarila, len že ešte nechce kropiť — tu počujem v
            besiedke hovor. Kto je? — Vaša slečna dcéra, ktorá je teraz vašou pani manželkou, a
            mladý pán barón —
BARÓN: Môj syn?
JOZEF: Hm! „Čo vám napadá?“ — rečie slečna Milina. Ale on kričal: „ja sa vás nemôžem
            zrieknuť, ľúbim vás do zbláznenia, privoľte, že vás unesiem, síce si guľkou hlavu
            prestrelím“. — Ráčťe mi veriť, vaša milosť, nazdal som sa, že ma hneď tam porazí.
BARÓN
(zúfale):
Mňa už porazilo.
JOZEF: To je hrozné, to je neslýchané! Brat chce uniesť sestru! — Jestli vaša milosť
            hneď a hneď neurobí poriadky, teda sa zastrelí.
BARÓN
(bez seba):
Nešťastný nápad! Zatracená komédia! Ale kto by
            si to bol aj pomyslel! Bože moj, od strachu mi pot vysadúva na čelo — a čo mám urobiť?
            Jestli mu poviem, že Milina nie je jeho macochou, teda mu neomylne treba povedať, že je
            jeho sestrou — a Marína s tým druhým —
JOZEF: A či ten druhý tiež niečo vyparatil?
BARÓN
(vezme z tobolky malú obálku a kartu a píše):
Jozef,
            osedláš si najlepšieho koňa. Píšem list, s ktorým čo najrýchlejšie poletíš k starému
            plukovníkovi, aby hneď prišiel — utekaj!
(Chce odísť.)
JOZEF: Len ešte slovo, vaša milosť.
BARÓN: Chytro, čo chceš?
JOZEF: Čiby som nesmel namiesto na koni na mojej rýchlonôžke, ktorú som sám shotovil
(nohami a rukami ukazujúc pohyby rýchlonôžky)
bežať k starému
            pánu plukovníkovi?
BARÓN: Iď do pekla, hlupák!
(Podá mu list a odíde na ľavo.)
Výstup 11.
Jozef (sám).
JOZEF: Nerád by som. Vezmem si rýchlonôžku. — Rechtor hovorí, že na nej tri razy
            chytrejšie prídem, ako na koni; pán barón teda môže byť len spokojný so mnou — to
            poletí, ako dáky kolomotív!
(Odíde.)
Výstup 12.
Barón vedúc Marínu.
BARÓN: Poďte len: veľmi dobre, že som vás našiel. Počujte! Mojou vinou bol by som
            takmer zapríčinil neslýchané nešťastie, ale chvála Bohu je ešte čas, že sa všetko dá
            upraviť do starej koľaje. Vášmu otcovi som už písal, čo chvíľa príde — dnes večer budete
            s mojím synom sverená, a o týždeň je svatba.
MARÍNA: Spravodlivý Bože!
BARÓN: Ľakáte sa zprávy, ktorá by vás tešiť mala? Marienka, Marienka, čo to má
            znamenať, čože si mám o tom mysleť?
MARÍNA
(v najväčšom pohnutí, polo plačom):
Čo chcete, pane
            barón? — Ale nemôžem už ďalej mlčať. Poviem vám všetko. — Ja sa nemôžem vydať za vášho
            syna nikdy: povedzte to svojmu synovi, povedzte to môjmu otcovi; nemôžem, naozaj
            nemôžem; pôjdem do kláštora.
(Odbehne plačom.)
Výstup 13.
Barón, Plukovník.
BARÓN: Tu to máme: je zaľúbená do baróna Bielského! Môjho syna nechce! Ten čertovský
            chlapčisko ju zanedbával, a medzitým ten druhý všetko možné vynaložil, aby si jej srdce
            získal. Treba, aby som tej historii konec urobil. — Ale ako? Bože môj! ani neviem, kde
            mi hlava stojí!
PLUKOVNÍK
(pri posledných slovách vystúpil z besiedky):
Či som
            ti nepovedal, že to tak vypadne s tvojimi plánmi?
BARÓN
(zaradovaný):
Ach veď si ty už tu, môj radostný braček!
            Dostal si môj list?
PLUKOVNÍK: Aký list?
BARÓN: Ktorý som ti poslal po mojom Jozefovi.
PLUKOVNÍK: Ja som nevidel ani tvojho Jozefa, ani tvojho listu.
BARÓN: Teda ešte nič nevieš?
PLUKOVNÍK: Viem všetko.
BARÓN: Vieš? Teda vieš i to, v akých strašných rozpakoch a zmätkoch sa nachádzam!
PLUKOVNÍK: To všetko, a ešte o mnoho viac, ako ty sám vieš.
BARÓN: Viac, ako ja? — To neverím — lebo ja som sa dožil hrozných vecí.
BARÓN: Nuž?
PLUKOVNÍK: Mladý Slavkovský je tu v zámku preoblečený.
BARÓN: Čo? mladý Slavkovský! — Ej to by jasná —
PLUKOVNÍK: Len ticho, len chladnej krve — vec je nie taká zlá, ako si myslíš. Jeho
            otec odstupuje od pravoty, prijíma vyrovnanie, ktoré tvoj zástupca pred dvoma rokami
            navrhnul — tvoja dcéra ho ľúbi — bude najlepšie, keď mu to dievča dáš, a budeš mať o
            jednu mrzutosť a rozpaky menej.
BARÓN: Či je možné? Osvobodím sa od tej zatracenej pravoty? Chvála Bohu! No, keď
            starý Slavkovský už tak prišiel k rozumu, teda ja nemôžem zostať barbarom. Nech si má to
            dievča — ale kdeže je ten mladý Slavkovský?
PLUKOVNÍK: To ani netušíš — je to celý román — pomysli si len, Matej, ten hluchý
            zahradník —
BARÓN: Nuž?
PLUKOVNÍK: Je ani nie zahradník, ani nie hluchý — všetko to bola len pretvárka, a —
Výstup 14.
Barón, Plukovník, Michal.
MICHAL: Pane plukovník, žeby ste ráčili hneď prísť k vašej milosťslečne dcére.
            Zamdlela pri slečne Miline.
PLUKOVNÍK: Marína — moje dieťa! Už idem.
(Ukazujúc na Michala.)
Tu ho máš, vyzpýtaj sa ho.
(Odíde.)
BARÓN
(celkom zarazený):
Toto je mladý Slavkovský? Čo to za
            hlúpe kúsky povystrájajú mladí ľudia z lásky.
(Nahlas.)
Pane barón
            —
MICHAL
(obzerá sa):
Ku komu že hovorí?
BARÓN: Pane barón, pravda, žeby som sa mal na vás hnevať, že na takýto spôsob máme
            známosť urobiť — a zaľúbení vyvádzajú hlúpe kúsky. — Pritom všetkom ste predsa čestný
            človek. Tu je moja ruka, podajte aj vy vašu — sme priateľmi.
MICHAL
(prekvapením ohlúpený):
Pane barón — neznám —
(Pre seba.)
Či sa zbláznil? Alebo som asnáď ja dáky malý
            barónik, ktorého pri jeho dojke zamenili?
BARÓN: Váhate, pane barón — obávate sa asnáď? — No, vonkoncom sa nemáte čo starať, —
            viem, že vás moja dcéra ľúbi.
MICHAL: Čo?
BARÓN: Viem, že ju aj vy ľúbite — dám vám ju za ženu a veno 50 tisíc zlatých.
MICHAL
(prekvapený):
Pane barón!
(Stranou.)
Aké šťastie! — Lízika, ľutujem ťa, ale ty si padla, ako obeť politiky.
BARÓN: A teraz odložte všetky obavy na stranu — hneď dnes večer sú oddávky, a tak
            pritískam s opravdivou otcovskou radosťou svojho nového zaťa na srdce!
(Objíme
               ho.)
MICHAL
(stranou v objatí):
Podistým som tajným barónom!
Výstup 15.
Michal, Barón, Plukovník.
PLUKOVNÍK: Už jej je lepšie; — Michal, dones-že — do čerta, barón, čože robíš?
BARÓN: Všetko je v poriadku, objímam svojho budúceho zaťa.
PLUKOVNÍK: Koho?
BARÓN: Mladého baróna Slavkovského.
PLUKOVNÍK
(s náramným smiechom):
Tento tu? — Či je dnes celý
            svet spochabený? — Veď je to nie mladý Slavkovský —
MICHAL: Beda!
BARÓN: Nie? — Ale veď si povedal —
PLUKOVNÍK: Nič som nepovedal, len som ti chcel najprv rozpovedať, že je tu a ako je
            tu; v tom ma odvolali. — Tento tu je Michal, jeho sluha.
BARÓN: A ten človek ma nechá hovoriť a nič nepovie.
MICHAL: Veď ste ma, vaša milosť, ani ku slovu nepripustili.
BARÓN: Nuž a ktože je barón Slavkovský?
PLUKOVNÍK: Priateľ tvojho syna.
BARÓN: Do čerta!
Výstup 16.
Barón, Plukovník, Michal, Lízika.
LÍZIKA: Pane plukovník! Vaša slečna dcéra nechce zostať — na silu chce do kláštora.
PLUKOVNÍK: Čože je tomu dievčaťu?
BARÓN: Ja viem, čo mu je.
PLUKOVNÍK: Tak?
BARÓN: Je do mladého Slavkovského zaľúbená.
PLUKOVNÍK: Nemožno!
BARÓN: Veď mi to takmer sama vyjavila.
PLUKOVNÍK: I to by do toho — hneď idem. Barón, poď so mnou, poviem ti, čo teraz máme
            robiť.
(Odíde.)
BARÓN
(odíde s plukovníkom)
.
MICHAL: Moja láska naproti tebe práve teraz vydržala velikú zkúšku. — Bol som barónom
            — ponúkali mi slečnu za ženu a 50 tisíc zlatých vena; — ale ja som všetko odstrčil a
            povedal: nie, ja ostanem verným mojej Lízike.
LÍZIKA
(so smiechom):
Ó ty vetroplach!
(Udre ho ľahko
               po ústach a odbehne.)
MICHAL: To je odmena mojej cnosti a skromnosti!
(Hrdo odíde.)
Výstup 17.
Barón. Potom Slavoš.
BARÓN
(prichádzajúc):
To sa mi páči, to sa mi páči — tak zabijem
            dve muchy razom — moju dcéru dám mladému Slavkovskému, Marína uvidí, že naňho už počítať
            nemôže, a pôjde za môjho syna. Výborne, výborne! Ó, teraz sa to už všetko dobre darí.
            Ach, práve tu prichádza!
SLAVOŠ
(strmo vystúpi, pre seba):
Otec!
BARÓN
(strmo a živo):
Pane barón viem všetko, odpúšťam a
            zabúdam. — Vy ľúbite moju dcéru, moja dcéra Milina ľúbi vás, — ja privoľujem, vezmite si
            ju — urobte svoju ženu šťastnou, — moje požehnanie nech vás sprevádza.
SLAVOŠ
(pre seba):
Nové nedorozumenie.
(Nahlas.)
Pane barón, váš návrh ma prekvapuje.
BARÓN
(ešte vždy z rozprestretými ramenami):
A robí vás
            najšťastnejším človekom atď. — znám to.
SLAVOŠ: Ľúbim vašu dcéru —
BARÓN: Znám.
SLAVOŠ: Ale vziať si ju za ženu nemôžem.
BARÓN
(pustí ramená, v rozpakoch):
Nie?
SLAVOŠ: Isteže nie, a jestli moje dôvody počujete, uznáte, že mám pravdu.
BARÓN
(vztekle):
To je primnoho! Nechcem už nič počuť, ani mak
            viacej, nechcem nič vedeť. — Zatvorím sa do svojej izby — robte, čo chcete. Usmrťte
            jeden druhého — zapáľte kaštiel na všetkých štyroch uhloch — vyhoďte celé panstvo do
            povetria — nech nastúpi súdny deň — nebudem sa starať o nič viacej — nechcem nič vedeť,
            nič počuť — nič zkúsiť, nič videť! Nech vás všetkých všetci čerti poberú!
(Odbehne.)
Výstup 18.
Slavoš, Plukovník, Marína, Milina, Miloš.
SLAVOŠ: Drahý otče! tvoju malú lesť draho odpokutávaš!
PLUKOVNÍK: Poďte všetci sem, aby sa tá nešťastná konfúsia predsa už raz dokončila.
MILOŠ: Po tom nikto tak netúži, ako ja.
MILINA: Aj ja.
SLAVOŠ: Aj ja.
PLUKOVNÍK: Povedz mi, Marienka, či je pravda, že ľúbiš tu
(ukazujúc na
               Miloša)
baróna Slavkovského?
MARÍNA: Ja? Ach, naozaj, nie, otče.
PLUKOVNÍK: Nuž, čože chce ten starý? — A ty, Slavoš, povedzže mi, ako si mohol
            narobiť takého nešeredného zmätku?
SLAVOŠ: Čože som mal robiť? Dozvedel som sa o komédii, ktorú mi otec pripravil, a
            hral som opačnú komédiu. Lesť proti lsti!
MILINA: Ako — to by bol —?
PLUKOVNÍK: Tvoj brat Slavoš.
MARÍNA: Čo počujem?
PLUKOVNÍK: Čože, Milina, vy ste neznaly všetko?
MILINA: Len polovicu; keby som bola tušila, že ten šelma je môj brat —
SLAVOŠ
(objímuc ju):
Moja milá, drahá sestrička, mal som dosť
            tvrdú pokutu, že som ťa tak dlho nesmel k srdcu pritisnúť.
PLUKOVNÍK: A ty, Marienka, nechceš sa naskrze vydať? Chceš ísť do kláštora?
MARÍNA
(v najväčších rozpakoch):
Ach — otče —
SLAVOŠ: Otče, plukovník, netrápte to úbohé dieťa; ľúbím Marienku, a myslel som, že z
            jej očí čítam, že ma aj ona vystáť môže — otče, požehnajte vaše deti.
(Kľakne
               s Marínou.)
MILINA
(chytí Milošovu ruku):
A nám buďte dobrotivým prímluvcom
            u otca.
(Kľakne s Milošom.)
PLUKOVNÍK: Deti, deti! mne starému vojakovi zabehly oči slzami radosti; — ach, Bože
            môj, akú radosť bude ešte len mať starý barón!
Výstup 19.
Predošlí, Barón.
BARÓN: Tak! Veď je to roztomilá vec! — Aj ty si vtom sprisahaní? Aj ty jim pomáhaš? —
            Som zradený! zapredaný!
PLUKOVNÍK: Tu je hlavná osoba.
(Zavedie baróna medzi páry.)
Obráťte sa k tomuto, aby povedal áno.
VŠETCI ŠTYRIA: Odpustenie, otče — a vaše požehnanie.
BARÓN: Čo je to?
PLUKOVNÍK: Ó ty stará delová rúra! Či nič nepozoruješ? My sme chceli zahrať komédiu
            tvojmu synovi, a on zahral komédiu nám. — Tu je barón Slavkovský s tvojou dcérou, a tu
            je tvoj syn s Marienkou. Obydva páry prosia o tvoje požehnanie.
BARÓN:
(bez seba od radosti):
Ako — čo — ty šibal — ty si to?
(Objíme Slavoša.)
A ľúbiš Marienku?
SLAVOŠ: Z celého srdca!
BARÓN: No, vezmi si ju, a tu máte moje požehnanie.
(K Milošovi.)
A vy, pane barón, tu máte moju dcéru a moje otcovské požehnanie k tomu.
VŠETCI ŠTYRIA: Vďaka! tisícerá vďaka!
Výstup 20.
Predošlí, Michal, Lízika, Potom Jozef.
MICHAL: Vaša milosť, Jozef beží celkom bez pary.
BARÓN:Ešte len teraz prichádza?
JOZEF
(vo vysokých behúňskych čižmách, s bičom a trojuhelným klobúkom
               prichádza na rýchlonôžke; oblek celkom zaprášený a roztrepaný):
Vaša
            milosť, už som tu! Pán plukovník hneď prídu — neboli doma — ale list som nechal tam.
BARÓN: Hlupák! Pán plukovník je už dávno tu.
JOZEF: Už tu? Nerád by som.
(Shliadne plukovníka.)
Na moju kušu
            — už je tu. — To sa len mne mohlo stať, lebo moja rýchlonôžka naskrze nechcela ísť hore
            vrchom, a tak som s nej sišiel a vyniesol ju; pri tom som sa pravda mohol trochu
            oneskoriť.
BARÓN: Deti! o týždeň je dvojaká svatba!
MICHAL: Vaša milosť, keby som mohol ten majer v Slavkove dnes dostať, mal by som tu
            peknú árendátorku.
BARÓN, MARÍNA, MILINA
(razom):
Ako? Líziku?
MILOŠ: Máš ho mať, chlape!
MILINA: A árendátorku doň.
MICHAL: Oh, bozkávam ruky.
BARÓN: Teda máme tri svatby.
JOZEF: Tri svatby? Velmi dobre; to bude mať moja mnou vynájdená mašina — (
[
2
]
na krštenia roboty?
VŠETCI: Čo?
JOZEF: Znamenitý vynálezok: tá vám pokrstí za päť minút sedem detí a dvoch židov!)
BARÓN: Aby ťa čerti vzali i s tvojími vynálezmi! Žiadnej komédie viac — ja som raz v
            živote hral komédiu, ale už viacej nikdy nebudem! — Deti! milujte sa, buďte šťastní,
            urobte aj mňa šťastným a ja požehnávať budem tento pochabý deň!
VŠETCI
(otočia ho):
Náš drahý otec — náš drahý priateľ!
(Skupenie. — Opona spadne.)
[
2
]
V závorke zatvorené môže sa i vynechať.