--- KAPITOLA 1 ---

Smútok
Nad Tatrou sa nebo kalí,
kalí mraky hromovými;
mútny sa Váh i Hron valí
krajmi žiaľom uvädlými.
Váh i Hron Slovensko rosí,
Slováci doň slzy ronia;
Matka Tatra smútok nosí,
jej deťom do hrobu zvonia.
Hrob ten pre nás zrada čierna
do tej zeme vykopala,
ktorej krv slovenská verná
neraz v obeť už sa liala.
Nesmúť, Tatro, milá mati!
Zlož zo seba šat ten tmavý;
hoj, — Boh zradu tú prevráti
zradcom na ich podlé hlavy.
A náš kraj sa zas osvieži
a vykvitne kvetom novým:
Jasný Váh i Hron pobeží
spevným poľom Slovákovým.