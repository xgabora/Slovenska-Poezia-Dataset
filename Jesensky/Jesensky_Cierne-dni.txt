--- KAPITOLA 1 ---

Tyran
Čo boj dal, zákon vzal.
Skul reťaz z našich šíkov.
Olovo guliek zlial
v olovo zákonníkov.
Olovo vrieska: „Stoj!“
keď jarný prúd sa valí,
breh nepoznáva svoj
a hýbe na dne skaly.
Olovo vrieska: „Čuš!“
keď hučí poplach zvonov
a hory dunia už
ozvenou miliónov.
Olovo vrieska: „Lež!“
keď ten chce dobyť tvrdze,
čo líhal na dereš
a lízal uzdy hrdze.
Olovo vrieska: „Trp!“
Veď vôl má k jarmu vlohy.
Vykývať chcel by stĺp,
čo udelil mu rohy?
Olovo vrieska: „Plať!“
Je národ žito zeme
a ten by nás chcel žrať,
ktorého zožrať chceme?
Olovo vrieska: „Iď!“
Bi za ducha sa v duši!
Kto bez práva chce žiť,
ten právom zdochnúť musí.
Olovo vrieska: „Zvuč!“
Odpečať citov prameň,
podpaľuj očú lúč,
rozpapri srdca plameň
k pesničkám k národu,
aby sa navždy vďačil
za svoju slobodu,
čo zákon dať mu ráčil!…
— — — — — — — — —
Nuž sem sa, kýptiky,
les bariel pod zástavu!
Kýptiky — jazyky
za zubmi: revte slávu!
Myšlienka — papagáj,
chytená na retiazku,
kľakni a vďaku vzdaj
za olovenú lásku!
Vylej svoj teplý cit
ta do hnojnice slávy!
Drúk zostal — zo zástavy,
z voľnosti — invalid.
Bratislava 30. októbra 1937

--- KAPITOLA 2 ---

Pri hrobe vojaka
Po kríži už len znak
a prepadnutá jama.
Červenie rudý mak
nad hrobom ako rana.
Čo svetu do ozdôb,
čo do slávnej mu smrti!
Prebíja rana hrob
a rozrastá sa v prti.
Len líce prírody
tu bledne a zas vzbĺka,
vojačka ozdobí
jej láskajúca ruka.
Zaplače nad ním vták,
pozláti slnko hrby,
sklonia sa k nemu vŕby,
začervenie sa mak.
Bratislava 9. júna 1930

--- KAPITOLA 3 ---

14. septembra 1937
Prehratá borba… V mihalniciach stíne
dve tmavé svetlá smrť nám pochová…
Už nehľadia, a my ich nevidíme,
jak pri poslednom sviatku Zborova,
[
1
]
keď ešte rozlúčiť sa prišli s nami
od rozochvenia zaslzenými,
prizrieť sa žitiu, ktorý nad hrobami
sa rozjasal tu dvadsaťročnými.
Vtedy, keď preč šiel, zdvihol ku klobúku
sťa legionár, brat náš bývalý,
tú svoju otcovskú a bratskú ruku,
a oči sa mu mierne usmiali.
Dôvera stará v líci pousmiatom,
že za seba žiť, mrieť sme hotoví,
to posledný bol pozdrav otca bratom,
posledný pozdrav bratov otcovi.
A odišiel… Že otca viacej nenie?
Zakrýva tôňa úsmev na líci,
len v srdciach zvoní sväté presvedčenie
jak zvon na bratislavskej radnici,
že darmo bije k hrobu, — k žitiu praská,
my dvíhame Ťa z jamy povrazy,
v nás budíš sa, Tvoj život — naša láska,
kde pravda, naša pravda víťazí.
Bratislava 14. septembra 1937
[
1
]
jak pri poslednom sviatku Zborova
— výročie bitky pri Zborove 2. júla 1917, v ktorej sa zúčastnila československá brigáda v Rusku v boji proti Nemcom po prvý raz ako samostatné vojenské teleso a ktoré legionárske organizácie oslavovali.

--- KAPITOLA 4 ---

Pri pohrebe víťaza
On národ živil, pokým hlavu zložil.
A národ bez pomoci je, by víťaz ožil.
Posledný, slabý vzdych len zostal zo síl.
My nesieme ho, že nás v srdci nosil.
Objímame mu truhlu štránkom smrti,
že povraz rozväzoval, čo nás škrtil.
My do tmy spúšťame ho z našich ramien,
že ku svetlu nám odvaľoval kameň.
Hádžeme vence v jednu jamku zeme,
že dal nám krajiny ním ovenčené.
Kríž staviame a hlavy sa nám nížia,
že pomáhal a sám nás snímal z kríža.
Stojíme pri mŕtvom tu v tichom žiali,
že jeho životom sme z mŕtvych vstali.
Zvoníme na pohreb mu plní citu,
že vyzváňal nám stále, ale — k žitiu.
Rozchádzame sa — nerozídeme sa:
mŕtveho naše živé srdcia vzkriesa.
Dušami obvinieme jeho hlinu,
jak hrudky, čo sa k jeho truhle vinú.
Kvet vytiahne sa z hrudiek k papršlekom
a láskou bude svietiť nad kopčekom.
Bratislava 2. októbra 1937

--- KAPITOLA 5 ---

Kresťanská politika
„… Utiahnite sa v tichom sebavedomí a dôstojnosti… Mužné sebazaprenie… Potlačte v
               sebe všetku zlosť… Nedajte sa vyprovokovať za žiadnu cenu… Zvrchovaná trpezlivosť…
               Pevné nervy… Najďalekosiahlejšie ústupky…“ Atď.
Noviny a reči
[
2
]
Vraveli rodu židovskému:
Oko za oko, zub za zub.
Človeče! Neprotiv sa zlému,
a svojho nepriateľa ľúb!
Lepšie, keď ti kto dvakrát dáva.
Nijaká bitka, ani svár!
Ak zaucho ti dajú sprava,
nastav im svoju ľavú tvár!
Stane sa, na teba že zhúknu.
Si slabý, načo odpor klásť?
Ponížene daj svoju sukňu,
je málo, keď ti vezmú plášť.
Vyskúmať na tebe chcú silu,
ty rozčúlenie v sebe skroť,
keď na jednu ťa nútia míľu,
prosíme ťa, dve s nimi choď!
Skrúšene ucti pravdu, večnú,
ktorú nám kázal boží syn:
Nepriateľovi — dobre čiň,
kto preklína ťa — dobroreč mu!
Kto utláča ťa — popros zaň
v modlitbe, hoci rana páli.
Buď dokonalý ako pán
na nebesiach je dokonalý!
Bratislava 1. septembra 1938
[
2
]
Kresťanská politika
— narážka na kresťanskú morálku o
               neprotivení sa zlému; je obsiahnutá v tzv. Kázni na hore, Ev. sv. Matúša kap. 5 —
            7.

--- KAPITOLA 6 ---

Nie v pravý čas
Slovák a Slovenský hlas nedôstojne písali práve v ten čas, keď Nemec bral české
               územia.
Keď vykúpili pokoj pre svet chabý
za naše mäso a keď krvácame,
vy rozkričali ste sa ako baby:
I nám daj náš kus, ohromný hlad máme!
Keď do vrchov nám kopli veľkí páni
pod heslom spájať rasu, chcete iné
[
3
]
a staviate sa hlúpe medzi nami
s rozšafným heslom, že sa rozdvojíme.
Keď obkrajujú chlieb náš, čo nás živí,
vy duše milosrdné, veľké, čisté,
beriete do rúk nože ako diví,
s dupotom peceň rozkrájali by ste
na nesýtivé, drobné, horké kusy
s chvastúnskou tvárou, že ľud pokrm prosí.
Ten milý národ, keď i krpce nosí,
no nenosí ich nikdy v svojej duši.
Ten pribitého na kríž nezapredá,
skôr vytiahne z rúk klinec, ako vtlčie,
ten žíznivému diktátorsky nedá
[
4
]
máčanú hubu do octu a žlče!
Bratislava 6. októbra 1938
[
3
]
… pod heslom spájať rasu
— nemeckofašistickou zámienkou na rozdrúzganie Československa bolo totiž, že oslobodzujú Nemcov, ujarmených v ČSR.
[
4
]
… ten žíznivému diktátorsky nedá (máčanú hubu do octu a žlče
— obraz je z Kristovej popravy; Ev. sv. Matúša, kap. 27, v. 48. Ocot so žlčou sa dával ukrižovaným, aby skôr dokonali.

--- KAPITOLA 7 ---

Návrh
Ak jedno námestie nám ostane
alebo kúštik miesta v promenáde,
pošlime na sochárov vyzvanie,
nech vystavia tam sochu Zrade.
Nie jednu — osem. Tváre z granitu
[
5
]
nech vyjdú spod dláta a kladiva,
bez mozgu v hlave, v srdci bez citu,
tak, aké boli za živa.
Vo frakoch, smokingoch a košeliach,
rovnošatách a čižmách, plných slamy,
s monoklami a krížmi na prsiach
a metálmi a vyznamenaniami.
Nech vyplazujú jazyk národu
od východu i západu i juhu
i severu, že našu slobodu
ochráni niekdy slovo, dané druhu.
Ak by sa z vôle dobroprajníkov
nesmela stavať, bo duch sčernel trocha,
nech miesto Zrady vystaví sa socha —
osem sôch Ôsmich Zbojníkov.
Bratislava 9. októbra 1938
[
5
]
Nie jednu — osem
— narážka sa očividne vzťahuje na Mníchov, ale nám je dnes už nie dosť jasná. Podľa dokumentov sa Mníchovská porada konala len medzi šéfmi vlád Hitlerom, Mussolinim, Chamberlainom a Daladierom a tí sú podpísaní aj na texte dohody. Jesenský možno pomýšľa na niektorých členov sprievodu ministerských predsedov alebo na schôdzu v Godesbergu, ktorá rozhodla o hraniciach. Pozri Dokumenty k předvečeru druhé světové války, Praha 1948, sv. I, str. 132 an.

--- KAPITOLA 8 ---

Na „Námestí 28. októbra“
Generál Štefánik! Čo neskočíš
[
6
]
z podnožia svojho? V priehľadnej hmle rannej
sa veľká plachta červenie, a na nej
v mesiačku bielom polámaný kríž.
Polož si nad oči dlaň! Zo sadu
Tyrš ponáhľa sa. V stonoch, slzách, krikoch
[
7
]
vyhnaný národ vezie na vozíkoch
i biedy svojej žiaľ i parádu.
A pozri hore! Kolegovia tam
lúpia sa ako jadrá z bielej výšky,
[
8
]
padajú dolu kruhom ku vlnám
a vyleteli zas sťa lastovičky.
Generál Štefánik! Skoč k obrane
z podnožia svojho! Plachta za večera
rozžhavela sa ako tlama zvera,
v jej pažeráku kľuvy lámané
vyžrali hrozbu. Písmo plamenné
jak rudý jazyk ponad Dunaj vraví
a prelizuje sa až na breh ľavý:
„Čakajte nás! My pre vás prídeme!“…
Na ľavom brehu hudba, pochody,
ulica jasá, čo reč, ohňom planie,
záplava zástav, hesiel skandovanie:
vítačka víťazstva a slobody!…
Bronz nemo hľadí na to vis a vis,
[
9
]
s trúbočkou mapy ruka dolu visí,
a čudujú sa tvrdé, liate rysy:
Aké to víťazstvo a oslavy?
Bratislava 12. októbra 1938
[
6
]
Generál Štefánik! Čo neskočíš
— letecká socha gen. Štefánika stála na Rázusovom nábreží tvárou k Petržalke, ktorá bola Mníchovskou dohodou pripojená k Nemecku.
[
7
]
… zo sadu / Tyrš ponáhľa sa
— Tyršova socha stála v petržalskom parku a musela byť prevezená.
[
8
]
… Kolegovia tam / lúpia sa ako jadrá z bielej výšky
— narážka na Štefánikovu leteckú kariéru za imperialistickej svetovej vojny.
[
9
]
vis a vis
(fr.) naproti

--- KAPITOLA 9 ---

Hovorí socha
Nie „Sláva! Sláva!“ kriky do muziky.
Veď čriedy vlkov a ich hladných vĺčat
sa zažierajú v boky republiky,
trhajúc za kusom kus.
Radšej mlčať!
Trúchlivý pochod rakvy za rakvami
by mali tiahnuť filmom vašich duší,
zo vzdychu národného, čo vás dusí
skučiaca víchrica triasť zástavami,
zmeniť ich na mrak na priečelí domov,
rad lampiónov zaviť v čierne flóry,
rozknísať srdcia bratislavských zvonov
k pochodu mlčiacemu cez priestory.
A keď už vravieť — búrku v slová kňaza!
Že ten, kto teraz okyptenca haní,
kto spomína len jeho hriechy — zrádza
i seba i svoj národ potrestaný.
Nie kríže kostolov, lež kríže mečov!
Nie zvony zvoníc — šabieľ vyzváňanie!
Nakŕmiť pásy patrónmi, nie rečou!
Nie svetlá v oknách, ale svetlá zbrane!
Bratislava 17. októbra 1938

--- KAPITOLA 10 ---

H. H.
Sediaca kostra z hĺbky matracov
fontánou bije s dušou horiacou,
čo o výšku sa nebies roztrieskala,
a padajúce kvapky — iskry pália.
Nespopolneli ešte nádeje,
nezhorelo, čo srdcu blízke je,
nie, neškvarí sa v pekle milosť božia,
nezostal fotel len a kosť a koža.
Nie iba jedno milé náručie
najkratším chodníkom ťa preniesť vie
z hlbiny fotela až do postele
[
10
]
a plniť tebou ruky osamelé.
Von prekričať chce tisíc jazykov
jedinký ostrý jazyk básnikov,
chcú zlízať jeho písmo po písmene
jazyky ohňa zlosťou rozžhavené.
Nehybný, slepý z políc musíš zísť,
zasmiať sa pánom najčistejších kvalít,
jak puká vo vatre ich nenávisť,
že nemôžu ten oheň ohňom spáliť.
Bratislava v júni 1938
[
10
]
… z hlbiny fotela až do postele
— narážka na Heineho predsmrtnú nehybnosť na lôžku, na ktorom ešte vždy písal nesmrteľné básne.

--- KAPITOLA 11 ---

Pamätník nášho odboja
[
11
]
Len mŕtvemu sa stavia pamätník,
oslobodenie naše ešte žije,
do panteónu nevtiahne ho nik
a mauzóleum nikdy nezakryje.
Z tých múrov bude striekať živý zdroj,
čo miernych ľudí na hrdinov zmení,
ak blázon príde zas a chcel by boj,
by hrdinovia boli zotročení.
Z tých múrov iste do žeravých spŕch
stĺp ohnivý sťa fakľa bude trčať,
podrží nám ju pevne Žižkov vrch,
a naše srdcia budú stĺpom blčať!
Bratislava 15. augusta 1938
[
11
]
Pamätník nášho odboja
— v lete r. 1938 bol otvorený na
               Žižkove v Prahe tzv. Pamätník odboja, dnes premenený na Múzeum revolučného
            odboja.

--- KAPITOLA 12 ---

Zakíkiríkal kohút
Veru ti hovorím, že tejto noci prv než kohút zaspieva, tri razy ma zaprieš.
Ev. podľa Matúša 26, 34
Zakikiríkal kohút…
Beda nám!…
Prišíva ústa k ušiam mrzké slovo,
skrčené, ľstivé, učedlníkovo:
„Nepoznám!“
Nepoznám toho od nedávnych chvíľ,
čo predvčerom mi vlasy pričesával,
prsia mi dával, na nohy ma staval
a postavil.
Nepoznám toho, kto mi rozum dal,
kto viedol za ruku a káral zhusta,
kto rozdrapil mi zalepené ústa
a povedal mi: „Vrav!“
Nuž, hovorím, a lomcuje mnou zlosť,
štipľavá ťapka chlapčenského biča
nech rozkrúti sa, šľahne na rodiča,
na dvadsaťročnú moju minulosť,
čo nechcem znať, hoc v pamäti ju mám.
Hodna je hrobu a nie pamätníka…
Nie, nepoznám ju, nepoznám!
Nech prekliata je!…
Kohút kikiríka.
Bratislava 23. októbra 1938

--- KAPITOLA 13 ---

Mier
Už vrava vojenská v zákopoch onemela.
Nad vernosť priateľskú bol milší mieru klam,
porážka bez bitky, modlitba miesto dela,
cintorín a nie boj, nie pevnosť, ale chrám.
Spod zeme roja sa. Skrýš opúšťajú malú.
Radí sa ku chlapu chlap ako k stonu ston.
Krv necedí sa z rán, len z očú kvapky žiaľu
padajú potichu na železobetón.
Zem treba zanechať, čo verne brániť mali,
piaď každú, brázdočku, dolinku, vŕštek, svah.
Čo im z nej ostalo? Nuž a či prisahali
na žlté šúplaty len na ich podošvách?
Topí sa Šumavy tieň v belasistom mori,
odopäl Krkonošov pás deň osudný.
Český les za chrbtami, zmĺkli Krušné hory.
Čo im z nich ostalo? Velenie: „Zabudni!“
Slobodné hrebene ich cudzia čižma dlávi.
Hrebene skalnaté, hrebene zelené!
Čo im z nich ostalo? Zošustli sa im z hlavy
a do sŕdc zapadli ich ťažké kamene.
V pochode tvrdý krok nemecké hrudy mrví.
Čo krok, to bolesti, čo hrudka — srdca časť.
Ranení vojaci bez vycedenej krvi
a bez rán opúšťajú poranenú vlasť.
Radšej by nežili a do smrti sa bili,
by bola vrchmi zas sťa dievča objatá…
A národ túži tiež: kiež by sa obrátili,
a verí: príde ten čas, keď sa obrátia.
Bratislava 25. októbra 1938

--- KAPITOLA 14 ---

Mŕtvi vedú
Inkvizítori mŕtvi z hrobov vstali,
aby tých živých do nich pochovali,
čo volávali: „Nech nás láska spája!
Radšej nech je z nás jeden ako dvaja!“
Tí mŕtvi vedú… Z krásnej domoviny
najživšími sa stali cintoríny,
kráčame po hroboch, sťa pri pohrebe,
hrob pod nohou, hrob na pleci, hrob v sebe,
noc bez hviezd zniesli na zem smutné rady,
v nemote nemá tôňa do tmy hľadí,
s krížikmi samý bodák trčí z davu,
a nebožtíkom četník dáva zprávu,
kto popolu je nevďačný, kto vďačný,
[
12
]
kto má ísť, kto nie v tábor koncentračný.
V tme, strachu, mlčaní sa každý kriví.
Dnes mŕtvi žijú, umierajú živí.
Bratislava 11. decembra 1938
[
12
]
… kto popolu je nevďačný, kto vďačný
— narážka, že fašisti posielali po poprave rodine popol nebohého, za čo sa muselo osobitne platiť.

--- KAPITOLA 15 ---

Bez obrany
Nuž bez obrany, bez obrany
meč vytrhli nám džingischáni,
na chrbát, na kríž, v zápästí
ruky nám skuli v bolesti.
Kolíšu zvony nočné stíny,
my retiazkami cengáme,
rukami pevne sputnanými
groš na obranu zbierame.
Kolbami drsne vyháňaní
vytrácame sa z chalúp von,
prehlušiť chceme korunkami
retiazky — umieráčka zvon?
Mňa cvengot koruniek tých desí:
Nevyhrá život z banknót žreb.
Tak sa mi vidí: Zbierame si
nie na boj, ale na pohreb.
Lež pred pohrebom, i keď skutí,
vyháňaní a bezbranní,
bime ich lebky pri padnutí,
keď mečom nie, nuž putami.
Bratislava 9. januára 1939

--- KAPITOLA 16 ---

Vazal
Že si mi zeme nechal pekný kus,
ja sľubujem ti vernosť, dominus.
[
13
]
Povinnosť moja mi je dobre známa.
Prsteňom svojím zlatým dotkni sa ma!
[
14
]
Viem: Čeľaď moja celá, ako ja,
pôjdeme, keď chceš, všetci do boja,
hoc za teba nám zrazia naše hlavy.
Skloň na bozkanie rožtek zo zástavy!
Viem: Večne tvojou bude moja zbraň,
zaplatím čestne vyrubenú daň,
si jediný, čo silný je a múdry.
Nuž, mečom svojím po pleci ma udri!
Oddám ti pri slávnostiach s radosťou
paripu, sokola i svorku psov,
podržím strmeň, ktorý sám ti skujem,
ak sa ti bude páčiť, zatancujem.
Bratislava 13. januára 1939
[
13
]
dominus
— lénny pán, nazývaný aj senior (z toho francúzsky feudálny titul seigneur — pán.
[
14
]
Prsteňom svojím zlatým dotkni sa ma!
— uvádzanie do vazalského pomeru malo svoj obrad, ktorého podstatné znaky uvádza autor v básni ako symbol poslušnosti vazala k svojmu seniorovi. Jesenský tu oprávnene prirovnáva pomer Slovenska k fašistickému Nemecku ako stredoveký feudálny vzťah.

--- KAPITOLA 17 ---

Rádio
Pilulky plné narkotikumu
rozsýpa schránka lesklej politúry.
Hlcú ich. Tmavie nebo rozumu,
a jedno nebo smúti, druhé zúri.
V tej noci každý šum sa rozrastá,
hrčiaca riečka, potok papuľnatý
v búrlivé oceány nešťastia
a na nich smejúci sa diplomati.
Čo sĺz za úsmev štyroch, troch, či dvoch,
čo rán tu v mlyne gestikulovania,
krok — koľko tlačenice na rovoch,
mier bez strieľania — koľko zabíjania!
Smúti a zúri i môj rodný kraj.
Kresťanská láska — fašiangová maska,
s pesničkou Flöglovou: „Hej, hore háj!“
a Aničkinou: „Láska, bože, láska!“
Bratislava 23. januára 1939

--- KAPITOLA 18 ---

Autoritárovi
Tri žaláre — troch väzňov maj:
Myšlienku — v hlave zavieraj,
cit — zo srdca a slovo — z úst
drž za mrežami — nevypusť.
Len otrokár je dneska pán,
buď otrokárom teda sám,
tri žaláre — troch väzňov máš,
v nich putnaj ich a rob im stráž.
Znič na slobodu nádeju,
nech slepnú tam a nemejú,
dnes, ak by sa ti chcelo žiť,
nemým a slepým musíš byť.
Bratislava 26. januára 1939

--- KAPITOLA 19 ---

Spevák zo XVII. storočia
V pestrosti aké zázraky!
Kvet, lístie, vtáctvo, zvery, ryby,
doliny, vrchy, oblaky!
Len ty si pestrosť z hlavy vybi,
ty nemôžeš byť storaký,
hoc krásy, do očú čo padli,
zornička všetky odzrkadlí.
Tú svoju nôtu pri spievaní,
strom, konár, dolinu a vrch,
nebo, zdroj svetla, prameň spŕch
určili zámockí ti páni.
Ak inak kvitneš, ako máš,
ak inak rastieš, inam letíš,
ak inakšie si zaspievaš,
vrch iný, inú hĺbku svätíš
a iné nebo uctievaš,
ty s panštinou sa stretneš krutou
a chytro zmizneš pod pokutou.
Budeš jak tmavý výkričník,
zavretý v polotôňu cely,
aby ťa nepočul z nás nik
a páni krivdu nevideli.
Bratislava 31. januára 1939

--- KAPITOLA 20 ---

Psík
Motto: … Meistgeprüften Vorkämpfer der slowakischen Freiheit beehre mich Euer
               Exzellenz die Dankbarkeit und Huldigung des slowakischen Volkes zum Ausdruck bringen…
               Wir werden an der Seite des deutschen Volkes, wenn notwendig auch mitkämpfen…
               Universitätsprofessor Dr. Tuka, Ehrenoberbefehlhaber.
Z telegramu Tukovho Hitlerovi
[
15
]
Tvrdými hánkami pästí ma vyfliaska,
že čierny ňufáčik môj krvou očervenie.
Ja svojho pána rád, nuž aká prekážka?
Podávam obidve labky mu na zmierenie.
Sťa chcel by dolámať aj chrbtovú mi kosť,
odtláča po nej znak svoj opätkami čižiem.
Ja rád ho, vyčkám len na príležitosť,
v ktorej si pobozkom tú svoju vinu zlížem.
Pľuje mi do pysku. Slín plné oči mám.
Zošľahne korbáčom i zahavknutie prosté.
Ja svojho pána rád a s holdom telegram
odnášam štvornožky krivkajúc k hlavnej pošte.
Radostne vrčím si popri tom: Vyhral som!
Iste si vyslúžim oslavným telegramom
spoločnosť starú, kde je jeden milým psom
a druhý vznešeným a milovaným pánom.
Bratislava 1. februára 1939
[
15
]
… Meistgeprüften Vorkämpfer der slowakischen Freiheit
atď. —
               preklad: „Ako najvyskúšanejší predbojovník slovenskej slobody mám česť vysloviť vašej
               excelencii vďačnosť a hold slovenského ľudu… My budeme vždy nevyhnutne spolubojovať
               na strane nemeckého ľudu… Univerzitný profesor dr. Tuka, čestný hlavný veliteľ.“ Tuka
               bol totiž čestným veliteľom Hlinkovej gardy.

--- KAPITOLA 21 ---

Pred cestou
„Že si sa našej krásy nabažila,
chceš odcestovať niekam, moja milá?
Už noc je. Hore každá hviezda skvie sa.
Je ako za dňa. Pozri na nebesá!“
Na krivom stole nebies v jasnej noci,
sťa v ruletke sú groše rozhodené
a každý groš sa gúľa, vrtí, točí,
v najprudšom behu dopredu sa ženie.
Čo jedna cesta — svetlo, sila, krása,
zďaleka mlčky iným vyhýba sa.
Čo jedna krása — svetlo, sila, cesta
na krivom stole nebies dosť má miesta…
„Však nechceš spievať: ,Svitaj, bože, svitaj!‘
A teraz pozri do novín a čítaj!“
Tu na pozemskej zablatenej púti
sa všetko kotúľa len v túhe k zrážke
a letí proti sebe. Pri stretnutí
neuhne sebeláska sebeláske,
jediným svetlom, cestou, krásou chce byť,
jedinou silou — iné lásky prebiť,
na bodákoch sa nesie, čo je cenné.
A jednako je všetko — skrvavené.
„Daj pokoj plášťom, pyžamám a trikám!
Kufríky odlož! Nepôjdeme nikam.“
[
16
]
Bratislava 16. februára 1939
[
16
]
Kufríky odlož! Nepôjdeme nikam!“
— Podľa básne sa nedá nevyhnutne usudzovať, že by bol Jesenský pomýšľal na emigráciu, lebo na to nenachádzame nikde nijaké narážky ani zápisky, čo je u autora takmer nemysliteľné, keby sa bol takýmto zámerom zanášal.

--- KAPITOLA 22 ---

„Moje deti“
Venované pamiatke pani Eleny Maróthy-Šoltésovej.
[
17
]
Vykopali sme z hrobu Elenku,
mať, otec a môj Ivan milý: traja,
tuľkali ako decko spomienku,
čo druhých mŕtvych so živými spája…
Odznelo Ivanovo tiché: „Mama!“
Fajočka dlhá zmizla s oteckom.
Ja v cintoríne hrabala som sama,
keď spoza pultu domov prišla som
a na kroky mi kryptou dunel dom.
Nábytok s mojím srdcom praskal starý.
Ozvalo sa, čo smrťou zamĺka.
Ja zvráskavelá jabloň, na konári
som vidieť chcela padlé jablká.
A aby izba deťmi kričala
v trúchlivú, nepokojnú nočnú dobu,
perom som si ich vyškrabúvala
a na ňom do života niesla z hrobu.
Môj biely papier — obrus veselý,
keď sadli si zas oba ku mne k stolu.
Môj biely papier — vankúš v posteli,
keď s „Dobrou nocou“ odchádzali spolu.
A čierny smútok v každom písmene
sa po kvapkách lial z pera po deň nový.
Dva životy, dve smrti — Elene,
dva životy, dve smrti — Ivanovi!
Dnes mriem i ja. Viem, že ma objíme
môj milý národ, moje mŕtve stíny.
Pomaly zájdem k svojej rodine,
pomaly odídem aj od rodiny.
Už známa tma mi padá do zrakov,
znala som hroby, poznám i deň tretí.
„Pozdravte všetkých dobrých Slovákov!
[
18
]
Vítam vás! Zbohom! drahé moje deti!“
Bratislava 23. februára 1939
[
17
]
Venované pamiatke pani Eleny Maróthy-Šoltésovej
— Šoltésová
               umrela 11. februára 1939. Jesenský bol oddaným ctiteľom spisovateľkiným, ako o tom
               svedčí aj báseň v zbierke Po búrkach, Spisy JJ IV, str. 131 a iné jeho
            spomienky.
[
18
]
„Pozdravte všetkých dobrých Slovákov!
— touto vetou sa údajne E. M. Šoltésová rozlúčila pred smrťou so slovenskou verejnosťou, a za vtedajších politicky veľmi rozdráždených okolností sa aj toto pokladalo za politickú manifestáciu, ktorá šla od úst k ústam.

--- KAPITOLA 23 ---

Odkaz Slovenskému snemu
Snem! Takto vrav a píš,
hoc oprú pištoľ o prsia
a dolámu náš kríž
a rozmecú tri návršia,
ty brata nezradíš!
Slovenské srdce v sebe máš,
čo nemôže sa báť,
kto šliape brata, šliape nás,
kto jemu kat — náš kat,
rodinku malú netrháš.
Nám staval s naším bodákom
i jeho bajonet
zo smrti život, z hrobu dom,
v náručí bratskom, úprimnom
ty musíš ostať popri ňom,
i keby si mal mrieť.
Čo z vďaky len za krásu dní,
čo pre česť, lásku len,
čo pre štít čistý, rodinný,
lupiča s bratom nezameň
a zradou nepočni!
Bratislava 14. marca 1939

--- KAPITOLA 24 ---

Nemeckým Čechom
Som bezbranný a ešte zúfalý,
že vŕšky, polia, čeľaď moju delia.
Dúfal som, vyzliecť ma sa neosmelia,
a predsa do naha ma strhali,
holého s hluchým stĺpom zviazali,
v ústach mi šatka, do srdca mi cielia,
dvíhajú hlaveň pušky pomaly —
pokoja anjeli a spasitelia!
Presvedčili ma: Slabý je vždy zlým,
on ruší pokoj, ku hrude keď priľne
a svojím nazve to, čo bolo ním,
keď jeho srdce ľúbi, ruky pilné
zahroziť môžu nemilovaným…
Už viem, že na slobodu neomylne
má právo iba Nemec — plemä silné.
Bratislava 19. marca 1939

--- KAPITOLA 25 ---

Hovorí prezidentova dcéra
Zahrmel kat, nie žena ani chlap:
„Zbombardujem ti Prahu stovežatú,
ak nevyčiarkneš republiku z máp!“
A do ruky dal pero hlave štátu.
Domova ľúbeného hlavu sťatú
jak napichol tu napichnutý rab!
Na zdrape z národného majestátu
dva zdrapy — vlasti zdrap a duše zdrap!
I mne sa štverala smrť na líca.
Stála som neborák nad neborákmi.
A v rukách ruží žltých kytica
na rudej stuhe s výsostnými znakmi,
voňavá, krásna, nejedovatá,
s malinkou navštívenkou — od kata.
Bratislava 21. marca 1939

--- KAPITOLA 26 ---

Muzikanti
(Venované slovenským novinám)
Motto:
Muzikanti, muzikanti, komu hráte?
Hej, Führerovi, však ho znáte.
Že po slovensky hrá, sa banda chlúbi
nevyrastená, ešte chlapecká.
Myslí si: Národ každý tanec ľúbi,
keď pod nohy mu hudba zavrieska.
A panský dirigent im poslal trúby,
plnené čudnou nôtou z Nemecka…
Nadávajú sa líca, fučia huby,
by rozkvitli sa sukne, oplecká,
rukávce, košieľočky vyšívané
a tváre, ktoré tanec zapáli,
opätky o opätky klopali…
Lež Ďurko, Miško šepce Marke, Hane:
„Čo, keby sme ich vyprali!“
Bratislava 22. marca 1939

--- KAPITOLA 27 ---

„Kde domov môj?“
(K 15. marcu 1939)
Zas prilby, duniaci krok, na stroj stroj.
Udatní idú bez udatnej bitky,
roztrhali by životy jak nitky,
ak chceli by sa s nimi pustiť v boj.
Strom padol do ulíc a na ňom roj,
roj včiel, čo premieňal len lúčin kytky
v med čistý, sladký na chlebové smidky,
si teraz zabzučal: „Kde domov môj?“
Toľko ráz zradený a pokorený
už nepozná liek iný na bolesť:
namiesto guliek z očú kropí dážď,
pokorne padá ako pri modlení
na kolená a ústy lipne k zemi.
Kde domov môj? Kde moja vlasť?
Bratislava 28. marca 1939

--- KAPITOLA 28 ---

Viatie
Už cepy zakončili pieseň známu.
Slama a mlatba do kôpok sa zhŕňa.
Lopatou načrú do žltého zrna,
zakolesia a šustnú do prievanu.
A zrno padá na holohumnicu,
obživa pre ľudí a matku-roľu,
plevel sa vznáša, vetríky ho chycú,
neužitočne padá za stodolu.
To obraz starý. Opak v našom humne:
Tu plevy nedajbože dostať zdnuka,
lietajú, z vysokosti nerozumne
sadajú, tlačia naše kôpky zlaté…
Obráť sa, Ďurko, mrcha vietor fúka,
odznova môžeš počať svoje viatie.
Bratislava 1. apríla 1939

--- KAPITOLA 29 ---

Kde moja vlasť?
Kde moja vlasť?
Vlasť nemôže byť tam,
kde musia stŕhať z hlavy hniezda vtáčie,
čo vnukali spev voľný mláďatám
a ktoré nad osudom horkým splače,
či radšej mlčí, ako spieva tmám,
tomu hneď dravcom pomsta na krk skáče,
to nemôže byť vlasť, kde ku piesňam
a ku slobode učia zatykače.
Kde moja vlasť?
Kde pokrčená chrasť
si namyslela: hviezdu spásy honí,
chcela by vysoko, až k nebu rásť
a podpiľuje, stína krásne stromy,
že s tôňou na ňu tône môžu klásť…
Kde moja vlasť?
To nemôže byť vlasť!
Bratislava 2. apríla 1939

--- KAPITOLA 30 ---

Rytieri
Taliani okupovali Albániu.
Noviny
Tu nebo drží samý holý vrch,
len kde-tu trčí chumáč zo škár skaly,
aby ho hladné kozy vylízali,
priniesli troška mlieka — pre pár bĺch.
A „ľudský šľachetný a smelý duch“
[
19
]
ohnivým delom na tie blchy páli,
guľami brázdi zem i vzduch,
aby ho „protektorom“ nazývali.
[
20
]
Poď, Hektor! Zlož si hlavu chlpatú
do môjho lona. Milé, veľké zviera!
I ty máš zuby, zlovestne sa ceria,
rozsekneš nimi hádku začatú
aj mocnejším jak ty, ak krivdu meria.
Poď, Hektor! Pasujem ťa na rytiera:
Ty nikdy neublížiš šteňaťu.
Bratislava 8. apríla 1939
[
19
]
„ľudský šľachetný a smelý duch“
— narážka na známy verš z Puškinovej básne
[
20
]
… aby ho „protektorom“ nazývali
— Mussolini okupoval Albánsko ako kompenzáciu za obsadenie Čiech a Moravy Hitlerom 15. marca 1939, ktoré mali, ako známo, úradný názov „Protektorát Čechy a Morava“.

--- KAPITOLA 31 ---

Matke
Mlč, syn môj milý! Načo ľudí klamať,
že bez domu si, bez vlastného bydla,
len pomysli si v krušných chvíľach na mať,
na ruky jej — na ochranné jej krídla.
Niet chleba? Nieto do čoho ho lámať,
a do taniera iba slza plynie?
Len pomysli si v svojom hlade na mať,
zmenia sa v chlebík slová materine.
Zima ti? V svete ohník chcel bys’ zháňať?
Svet zohriať dušu, telo nie je súci.
Len pomysli si, keď ti chladne, na mať.
To srdce matkino ťa rozhorúči.
A ak máš všetko, šťastlivý čo má mať:
chlieb, teplo, bydlo, pár hrúd na záhradke,
len pomysli si na lásku a na mať,
a čo ti dala mať, to navráť matke.
Čo zlato, striebro, šperky, hodváb, zamat,
čo všetko krásne tebe ku ozdobe!
Len pomysli, keď hrudy tlačia na mať,
najväčšie bohatstvo ti leží v hrobe!
Bratislava 15. apríla 1939

--- KAPITOLA 32 ---

Päťdesiatka
Dvíhame k nemu pozdravné slovenské ruky.
Ďakujeme mu a súčasne sľubujeme…
Slovák zo dňa 20. IV. 1939
S otrockým zhýbnutím až po zem pred Silou,
pod tvoje čižmiská my rozsýpame kvety
a ovíjame ťa stužkami krásnych slov,
že verní, oddaní a večne vďační sme ti.
Ty si nás zachránil pred tmavou mohylou,
keď napichols’ náš dom na svoje bajonety
jak bochník, nesieš ho v melivo svojich klov,
oj, vieme, Vodca náš, čo dnes náš národ svätí!
Vidíme: prežúvaš. Krv naša, telo naše
sa musí s krvou zliať a s telom tvojím zrásť,
a ako doteraz sme navykli sa triasť,
my s tebou zmocnieme, svet pred nami sa strasie,
nám v tvojom veľkom bruchu kručí naša vlasť:
Heil Hitler! Vodca náš! A Sieg-Heil čistej rase!
Bratislava  20. apríla 1939

--- KAPITOLA 33 ---

Matka
Sú slnká, čo ti svietia nocou, dňom,
sú nebá, čo ti stále blyštia,
sú studne, z ktorých v lesku bezodnom
bez konca tečie voda čistá,
je iste jeden kútik v svete tom,
kde pociťuješ lásku Krista.
Mať! Ty máš v očiach slnká bez tieňov,
tvár tvoja nebo pripomína,
keď studňa v srdci s túžbou vzprúdenou,
večná a bez dna, volá syna
v ten milý kútik tvojich objemov,
kde hreje láska materina.
Bratislava 28. apríla 1939

--- KAPITOLA 34 ---

„My chceme žiť!“
Veď nám tie naše oči vyne,
chce svojimi nás oslepiť!
Nech teda radšej krv sa rinie!…
Ach nie, ach nie! My chceme žiť!
Jak ťažký tank svoj jazyk vlečie,
chce do úst nám ho položiť!
Nech teda radšej krv nám tečie!…
Ach nie, ach nie! My chceme žiť!
Klát s mečom chystá pre nádeje,
povrážtek pevný pre náš cit!
Nech teda radšej krv sa leje!…
Ach nie, ach nie! My chceme žiť!…
Mestami hučí cudzia rieka,
chce malý náš dom potopiť!
Nech teda radšej krv nám strieka!…
Ach nie, ach nie! My chceme žiť!…
Česť naša zmizne na dne biedy,
hlien hanby bude tváre kryť!
Nech teda radšej krv sa cedí!…
Ach nie, ach nie! My chceme žiť!…
Veď otroctvo nás čaká opäť,
kým voľní sme — sa poďme biť!
Vyroňme z krvi kvapiek zo päť!…
Ach nie, ach nie! My chceme žiť!…
Bratislava 11. mája 1939

--- KAPITOLA 35 ---

Exulant
[
21
]
Mám kostol svoj a nesmiem doň,
mám lásku, ktorej chcú ma zbaviť,
mám svojho boha, mal by som
namiesto neho diablov sláviť.
Mám po úprimných slovách smäd,
hovoriť pravdu chuť ma trýzni,
mám sypať do studnice jed,
lžou otravovať národ v žízni.
Má mi byť cudzím vlastný brat,
mám roztrhať s ním zväzky čisté,
mám tvrdiť, cudzinca že rád,
čo rozhádzal mi mravenište,
a ak by nosil ihličie,
by staré bydlo zase stálo,
zradcovské plemä opičie
by ma jak zradcu pošliapalo.
Mám teda uctiť deň a rok,
čo hanbu do zákona radí
a premieňa ju na sviatok.
Mám uctiť podlý zákon zrady.
Nie! Nemôžem! Nie! Nemôžem!
Dlaň pri stisku mi strhli vrelom,
chcú, aby moja láska — zem
frajerčila zas s nepriateľom.
Zúfalý hľadím sem a tam.
Tŕň rastie len z pŕs mäkkých honov,
ním chcú ma pribiť ku skalám
chamtivé ruky maďarónov.
Do bratskej musím do zeme
jak polnoc s čiernou nenávisťou
korbáče súkať remenné
na divé stádo ancikristov.
Vrátim sa — srdce rozlámem
si zase na dve rovné poly:
pol kvôli pomste — na kameň,
pol na chlieb s medom — láske kvôli.
Už uniká mi dom a kraj.
Ty boh, jak úmysel môj čistý,
tú lásku moju požehnaj,
pomáhaj mojej nenávisti!
Bratislava 14. mája 1939
[
21
]
Exulant
— Jesenský používa tu zámerne slovo exulant miesto
               emigrant, lebo sa náročky uvádza do ovzdušia, v ktorom vytvoril celú sériu básní z
               dejín pobelohorských — českých a neskôr biblických.

--- KAPITOLA 36 ---

Pesnička celkom nová
[
22
]
Ten náš mladý stolár! Dobre sa mu vedie:
Hobľuje on dosky rapavé a bledie.
Šik-myk, šik-myk, šik-myk. Moje hobľovance,
pokrčené leťte v pokrivené tance!
Stála jedľa, stála, spievala, kým žila,
sekera ju sťala, píla popílila.
Šik-myk, šik-myk, šik-myk. Premenil sa nápev.
Len si zatancujte! Hobľujem z nej rakev.
Žila dievka, žila, driečna ako jedľa,
veľmi milovala, od ľúbosti zbledla.
Šik-myk, šik-myk, šik-myk. Nenájdem si druhú.
Len si zatancujte! Hobľujem jej truhlu.
Bol som mladým majstrom, srdce som jej zmotal,
podpílil som jedľu — život som si podťal.
Šik-myk, šik-myk, šik-myk… Bude po pohrebe…
Len si zatancujte! Hobľujem i sebe.
Bratislava 23. mája 1939
[
22
]
Pesnička celkom nová
— takto sa uvádzali v luteránskom
               Tranovského kancionáli nové pesničky, ktoré boli pojaté do nového vydania. Jesenský
               sa ňou usiluje o ľudový tón.

--- KAPITOLA 37 ---

Václav Budovec z Budova
[
23
]
Do Prahy idem. K srdcu srdce kráča.
Idem si po smrť krokom smútočným.
Mám srdcia dve, keď jedno vykrváca,
to druhé musí vykrvácať s ním…
Tu som, môj hože! Slúžil som ti v žití,
rob so mnou, čo chceš… Ducha vezmi mi
zo schránky tela. Som už tých dní sýty,
skráť, prosím, skráť už termín mojich dní!
Nech nevidím tie veci, ktoré vidím
a čo sa na náš domov budú hnať,
telo bez hlavy, života sa stydím,
kde vlasť je klát, meč — právo, a pán — kat.
Milosti nechcem. Radšej popravište.
Nech kamene sa teplom zalejú.
Za našou krvou dávno žíznili ste,
nuž, jezuiti, pite ju!
Chacha! Mám v sebe celý okov
ja Václav Budovec pán z Budova,
a budete ju piť za tristo rokov
[
24
]
a potom môžte odznova.
Ďakujem: Uctíte šeď hlavy lýšnej,
zakvitne muškátikmi tribúna.
Zletí mi hlava, ale nezletí z nej
mučedlnícka koruna.
Bratislava 14. júla 1939
[
23
]
Václav Budovec z Budova
— český pán, popredný náčelník
               českého stavovského povstania z roku 1618 za Českých bratov. Vrátil sa dobrovoľne do
               Prahy a bol popravený veľmi ukrutným spôsobom 21. júna 1621 na Staromestskom námestí.
               Nedá sa dobre vedieť, prečo Jesenský, človek pozitívny, obdivoval túto nepochopiteľnú
               pasivitu, ktorá vzbudzuje podiv kritických historikov, napr. A. Denisa.
[
24
]
… a budete ju piť za tristo rokov
— narážka na tristo rokov českej poroby od Bielej hory

--- KAPITOLA 38 ---

Šepkaná propaganda
Za pravicou i hlava zletela
doktora Leonarda Rüppela.
[
25
]
Hláv sťatých vo vreciach je osemnásť.
Ustal Ján Mydlář…
[
26
]
Nesmie ustať zášť!…
Ustal Ján Mydlář… Odpočinie si,
keď teraz zopár pánov zavesí
na brvne, ktoré trčí z radnice,
pomenované na šibenice…
Kutnauer
[
27
]
ide k oknu po rebríku
a na najvyššej priečke zastane.
Na hrdle slučka… Náraz… V okamžiku
v priepasti kolíše sa na tráme…
Sušický za ním… Visí druhý pán…
Vrtia sa oba… Nastavujú uši…
Kĺžu sa k sebe… Mŕtvi šepkajú si!…
Ako to vešiaš, majster Mydlář Ján?
Mŕtvi sa obracajú tvárou k tvári!
Nič nestojí, že povraz zaškrtí,
keď môžu šepkať títo panikári
na šibenici visiac — po smrti!
Bratislava 23. júla 1939
[
25
]
… i hlava zletela / doktora Leonarda Ruppela
— pôvodom Nemec z Falce a radca Fridricha Falckého.
[
26
]
Ján Mydlář
— Mydlářovci boli katovská rodina v Prahe, jeden z nich robil aj popravu na Staromestskom námestí 21. júna 1621.
[
27
]
Kutuauer
— Jan Kutuaur zo Sonnenšteina, člen pražskej címerovej rodiny, bol za stavovského povstania r. 1618 mešťanostom starého mesta. Zato, že pomáhal drancovať jezuitské kolégium, bol odsúdený na stratu hrdla a imania a bol obesený na hrade vystrčenej z obloka Staromestskej radnice 21. júna 1621.

--- KAPITOLA 39 ---

Zo sedemnásteho storočia
„Nie my sme zvíťazili — krehkí, malí,
[
28
]
to zvíťazil sám pán boh nad nimi,
a keby sme sa teraz zľutovali
nad rebelantmi premoženými,
milosti božej nie sme hodni sami,
nuž vyhubiť ich do zbla, milí páni!“
[
29
]
„Päsť tvoja železná nech všetkých zdrtí,
roztrep ich ako z hliny nádobu,
kto tomu, kto je odsúdený k smrti,
darúva ľahkovážne slobodu,
ten v sebe samom, v cisárovi, v ľude
otrokom zavrženia hodným bude.“
[
30
]
„Daj zamordovať všetkých bez rozdielu,
pod obesencami sa krvou broď,
nie kňaza, kata pripoj ku rebelu,
nech neverný a kacírsky ten rod
povrazy dusia a krv vlastná topí,
nech niet tu po ňom ducha, ani stopy.“
[
31
]
„Štyridsaťtisíc vojska španielskeho
a ľahká poľská jazda je nám dosť,
by z plemena tu tohto bezbožného,
čo cisársku vždy bilo velebnosť,
nezostal koreň, nezostalo semä,
a zostalo len to, čo milujeme.“
[
32
]
Tak za boha sa do roboty dajme!
Rozštvrťme živých! Tnime pravice!
Jazyky trhajme a pribíjajme,
pokým sa hýbu, na šibenice!
A vztýčme štvrtky, ruky, jazyk, hlavy
na slávu cisárovu za zástavy!
Tešiť sa budú vo Viedni i Ríme.
Nevolia mŕtvi Falckých Fridrichov.
Keď kalichy tie plné vycedíme,
kto bude strebať z prázdnych kalichov?
Odťatá ruka nedá pečať k menu,
jazyku ťažko vravieť pribitému.
Vŕtajme diery do pohanských duší,
by hnojovka z nich odtiecť vedela,
otvorme bruchá, režme nosy, uši,
znamenia vypaľujme na čelá,
na kolá telá, nech sa Bratia vezú,
[
33
]
a potom na nich Societas Jesu!
[
34
]
K laviciam viažme, ku trliciam kujme,
pokrivme tváre k nohám do debien,
trčiace zadky bičmi fašírujme,
zavesme na okovy mokrých stien,
nech bude bohumilou práca naša,
keď v ranách zadkov červy zahemžia sa.
Vždy, všade strážci čistej viery buďme,
nech z bludov neostane spomienky,
na vatrách škvarme ich a v dyme úďme,
a vykrajujme srdcia z pečienky,
na ražne nastoknúc ich pripekajme,
sa modlime a bohu chválu vzdajme!
Po živých k mŕtvym poďme! Bez milosti
až ku kostlivcom odpaprime zem!
Polámme s krížmi, kameňmi i kosti!
Obrazy, knihy hádžme na oheň!
Nech zhoria všetky nepotrebné smeti!
V požiaroch tým nám božie oko svieti.
Prerobme na pivnice hrobky staré,
nech ležia radšej sudy v nich!
Vešajme dedinčanov na konáre!
Učme sa strieľať do obesených!
Odmena dvojaká nás očakáva:
tu kopy groší a tam — božia sláva.
A deti tlčme o temená matiek!
Fakľami škopme! zmiernime si srd.
Nech rastie „Generálny pardon“
[
35
]
z jatiek,
a v pardone tom generálnom smrť!
Do pekla prejde cháska vinovatá
a ku nám pravoverným „hory zlata.“
Pusťme len vojská, kobylky tie čierne,
nech zlietnu na lotrovskú na peleš!
Nech zuní: „Auvej! Bieda! Ach! Daj! Berme!
[
36
]
Len všetko daj! Ver sebe, ako chceš!“
Nie pán boh lásky — ide pán boh hrôzy,
nie bojovníci — zbojníci sme boží!
Však komisia pána Lichtenšteina
[
37
]
vie, že v nás sídli iba božia chuť,
zaiste bude žičlivá a prajná,
i Bas-Ševi Hofhandelsjud,
[
38
]
nebudú chcieť nás predsa v ničom skrátiť:
My chceme pána boha obohatiť…
Bratislava 16. júla 1939
[
28
]
„Nie my sme zvíťazili — Krehkí, malí atď.“
— citáty, ktoré boli Jesenskému podnetom pre túto báseň, má autor z Gindelyho diela Geschichte der Gegenreformation in Böhmen a citované sú takmer všetky aj v diele A. Denisa Čechy po Bielej hore diel I., kn. 1. Tu sa nájdu aj bližšie vysvetlenia k Jesenského vysvetleniam pod čiarou 1 — 4.
[
29
]
Mienka vojvodu Bavorského  Maximiliána
[
30
]
Mienka kapucína P. Sabinia
[
31
]
Mienka Dona Martina de Huerta
[
32
]
Mienka španielskeho vyslanca Onate
[
33
]
… nech sa Bratia vezú
— rozumej príslušníci Českobratskej cirkvi, ktorá sa vtedy pokladala za najnebezpečnejšiu z protestantských sekt v českých krajoch.
[
34
]
Societas Jesu
— (lat.) Spoločnosť Ježišova, oficiálny názov jezuitského rádu
[
35
]
Generálny pardon
— cisárska vyhláška o skončení prenasledovania, ktorá však zbavuje všetkých nekatolíkov v českých zemiach majetku a núti ich vysťahovať sa v krátkom čase do zahraničia.
[
36
]
„Auvej! Bieda! Ach! Daj! Berme!“
— narážka na protestantské pobielohorské pesničky
[
37
]
… Komisia pána Lichtenšteina
— Karol z Lichtenšteina (1569 — 1627), horlivý konvertita stal sa správcom českého kráľovstva a previedol kruto konfiškáciu protestantských majetkov, ktoré boli potom rozpredané dobrodruhom.
[
38
]
Bas-Sevi Hofhandelsjud
— židovský dobrodruh, ktorý sa zúčastňoval na špekuláciách s predajom skonfiškovaných majetkov českej šľachty.

--- KAPITOLA 40 ---

Dvadsiate storočie
Storočia prešli. V kráme profit malý.
Po bohu, trpiteľoch, zbojníkoch
a večne žravej moci pozostali
len trpitelia, zbojníci a boh,
a žravá moc s jej tvárou mnohosľubnou
s praskaním strojov, ohňov, trúb a bubnov.
Za
národ
bijeme sa. Jeho znamä
výkričníkmi nám trčí zo šíkov.
Vojaci! Napred! I keď podobáme
sa na ozajstnú šajku zbojníkov.
Víťazí pravda. Za
pravdu
sa bime,
kým všetky nenárody porazíme!
Za
slobodu
sa bijeme, nuž bime
ostatných touto starou mátohou,
a keď ich dokonale zastrašíme,
i oni obrátia nás na bohov,
čo k večeri vše ľudské mäso majú
a krvou človeka ho zapíjajú.
A bijeme sa za
pokoj
, by stravu,
čo leží v nás v tom rudom nápoji,
k našemu tuku, k pevnosti a zdraviu
stráviť sme mohli v milom pokoji.
Sem koncert gúľ a bômb jak na veselí,
nech driape vzduch a duše od tiel delí!
I za
bohov
sa bijeme, lež nimi
sú tí, čo chodia v čižmách po zemi.
Našimi bohmi všadeprítomnými,
najsvedomitejšími — to sme my!
Beda! Kto bude bezočivý, hlúpy
a bohu svojmu na otlaky stúpi!
Z nás jediného diktátora chceme,
jedného krotiteľa svojvôle,
jedného herca v tisíchlavom sneme,
v tábore vodcu, kňaza v kostole,
v osobe jednej vtelení sme všetci,
myšlienky, city naše — v jednom vreci.
Boh jeden a trón jeden v kresle zlatom
nad tekvicami všetkých veľmožov,
do zástav zavinutý, s aparátom,
čo chytá reči pozbierané lžou,
ich ako pravdu svetom hodlá prebiť,
a ľudovou a nie aj ľudskou chce byť.
Fuj, cit a rozum, cnosti bohumilé,
fuj, rodinné a mierne radosti!
Náš ideál je v odvahe a sile,
v lži, zrádzaní a bezočivosti.
Tichý a slabý mudrc nejednotí,
jednotia hluční, silní idioti,
a najviac blázni — mozgy strúchnivelé,
čo dávno zavesili na klinec,
roztancovaní na národnom čele,
z celého sveta spravia blázinec,
výskajúc: „Občania, len s nami poďte!
Jak my sa bláznite a bláznov koťte!“
My máme spôsoby, kto zlostne kročí
na hriadky sväté diktátorove,
spôsoby podedené od stáročí,
i nové, kresťanské a fajnové,
tie vyroja sa ako vlci besní
na tých, čo neposlušní sú a hriešni.
Tých do dier ako nepotrebných žráčov
pustíme bez krmu — ich oslabiť,
a budeme z nich štipkať do korbáčov
vše kúštik mäsa, biť a biť a biť,
kým v zatemnení umu padne telo,
by spočinulo v tme a nebolelo.
A nevinných niet. Vinníci sa menia
jak farby švíkov, hrče na tvárach,
hlavy pod obruč, behy do omdlenia,
nechty pre ihly, zúfalstvo a strach,
plač, krik a ochranca a sudca tupý
a k rieke nocou vyvezené trupy.
Vyzerať po vojensky chcelo vždycky
plemeno naše oslobodené,
ach, tu je mladý chrbát dôstojnícky,
režme si z neho k pásom remene,
čím viac je na nás dôstojníckej kože,
tým skôr z nás skvelý dôstojník byť môže.
Tu generál? Vždy cudzia koža viacej
sa páčievala tomu zlosynu.
Nech bez rukavíc do vodičky vriacej
si strčí ruky na polhodinu,
a bude mať — zdrel koží na tisíce —
raz z vlastnej kože vlastné rukavice.
A to je kňaz? Nech teda pripomína
v kostole, mimo neho podchvíľou
súd boží, Boha — Otca, Krista — Syna,
len ožeňme ho najprv s kobylou,
to bude milovanie preveselé,
keď si tak spolu ľahnú do postele.
V dni chladnom, smutnom, tvrdo zasmušilom
von, bedač, spod podzemných chalúpok!
Kanále kopať s motykou a rýľom,
vo vode zamočený po pupok,
od rána do noci nech prácu chvália,
kým pichnú vlastnou hlavou do kanála!
Keď treba obeť neúprosnej zime,
a reve víchrom idúc cez lesy
a polia, nahých na mráz postavíme,
nech nad nimi sa víchor poteší,
v plášť snežný zahalí a bozky sype,
kým do smrti ich bielej nevyštípe.
Ten zakričal snáď? Nech ho tíška hryzie!
Jak indický boh bude sedieť on
nehybne na plošticiach, všiach a hmyze,
a nesmie škrabať sa a vydať ston,
kým nezvalí sa s skrivenými pysky
od hroznej, prevelebnej, božskej tíšky.
Ten zabával vás opäť piesňou starou,
že spopod mračien vyjdú zornice?
Vyzliecť ho zo šiat! Bude pre komárov,
a tam, kde do mlák hľadí jedličie,
len priviazať ho dobre ku pňu dreva,
nech s komármi si ten svoj diskant spieva.
Ten zaklial? Tak s ním medzi múry teda,
hej, bude pre nás ešte vence viť
stojačky, kde sa ani sadnúť nedá
a ani ležať ani pokriviť,
až v práci ustane a bude nemý,
my prídeme si vziať diadémy.
Ten tají hriech? Ten nechce vinou zmäknúť?
Tak nech ho vlastný ortieľ rozdrví!
Sem pána doktora, by mohol streknúť
blbosti malú dávku do krvi,
však po kvapôčke čudnej medicíny
pokorne zozná: „Áno, ja som vinný.“
Na krv a pot my vyrubíme dane,
keď okradli sme všetkých o zeme.
Rodiny pre šťastie my rozbíjame.
Kresťanským matkám deti kradneme,
nech decko na zboj od mladosti zvyká,
keď sám štát predstavuje Jánošíka…
Jak zápalky sa lámu charaktery.
Umy a duše — prázdne nádoby.
Liať do nich z fľašky našej pevnej viery
tisícoraké máme spôsoby!…
Sloboda, pokoj, boh a národ príde
po pohrebe ich a ich panychíde.
Bratislava 16. júla 1939

--- KAPITOLA 41 ---

Dva súdy
Obsah
I.
II.
I.
Kde je to cigánstvo, čo pravdu ničí,
aby nám nebezpečnou nebola?
Vie najvyšší kňaz a s ním dokola
sediaci farizeji, zákonníci.
[
39
]
Nuž zabiť pravdu, faloš hľadali,
aby Ho na smrť vydali.
Svedkovia mnohí prišli pred Kaifáša,
a nič a nič, ak má byť pravdou — naša.
Až skríkli dvaja zlostní, perfídni:
„Vystatoval sa. Chcel nám nahovoriť,
že môže hockedy chrám boží zboriť
a vystaviť ho zase za tri dni.“
Tu Kaifáš potešený hlavou vrtí,
trhá si rúcho, kričí bez seba:
„Rúhal sa! Viacej svedkov netreba!
Veď počuli ste všetci! Jestiť hoden smrti.“
Smrť exekvuje vždycky svetský súd.
Už pľuje Naň, Ho bije, viaže v kriku,
zauškuje a vedie k náčelníku,
lomoziac pritom: „Ukrižován buď!“
Šaty Mu zvlieka, plášť Naň hádže tmavý,
korunu z tŕňov splieta vôkol hlavy,
už v oslabenú vtláča pravicu
ohybnú, tenkú z trsti palicu,
chvíľami Mu ju z ruky trhá, tne Ho;
v posmechu na kolená poklesne,
tak sprevádza Ho zakrvaveného
na miesto posledné a bolestné.
„Keď kráľom chcel byť naším, nemal chybiť!
Poďme s ním za mesto Ho na kríž pribiť.“
A chechtali sa. Potom lotrovsky
šat rozdelili, hlavu ostrihali,
nad hlavu Jeho za vinu Mu dali:
„Toto je Ježiš, ten kráľ židovský!“
II.
Je tu kráľ Žigmund, sú tu kardináli
i arcibiskupi a biskupi,
doktori múdri, radov generáli…
Tak teda nech sa k súdu pristúpi!
Aké to nezmysly sa šíria!
Vraj v Svätej Trojici sú Štyria!
Ba, že chlieb po vysvätení
sa v telo Krista nemení!
Zo všeobecnej cirkvi neni
ten, kto je hriechom poškvrnený!
Sám pápež darmo káže nám,
ak nežije jak Kristus pán!
Že potomok je antikrista,
ak je nie jeho duša čistá!
Prosíme: Pápež šelmou je,
ak proti Svätým bojuje!
Že pre dôchodky svetsky hreší
a len pre groš je „najsvätejší“!
Že interdikty neviažu,
kňaz kázať smie vzdor zákazu!
Nemôže kardinálom byť,
kto nechce ako Kristus žiť!
Že my jak kňazi boha známe
a skutkami Ho zapierame!
Že my jak kňazi — aký blud —
len jedno chceme: zbohatnúť!
Že málokto z nás pripomína
božieho nasledovať syna!
Že keď bol Kristus chudobný,
chudobní máme byť aj my!
Že len pre svoje povýšenie
kňaz v rabstvo obecný ľud ženie!
Počujte! Kristus krehkým bol
a diabla z pekiel poslúchol!
A čo je to za spôsob nový
odvolávať sa ku Kristovi!
A tak ďalej…
Nech vraví súd!
Pozháňali sme starostlive
svedectvá proti nemu krivé…
Lomozia: „Upálený buď!“
Tak v mene boha, — otca, syna, ducha…
Do kňazského ho dali rúcha.
A zas ho z neho vyzliekali,
kalich mu, štólu, ornát vzali.
Šlo všetko hladko za pár chvíľ.
On modlil sa, sbor zlorečil.
Pri tonzúre sa poškriepili:
Jeden chcel, by ho oholili,
a druhý mienil: ostrihať.
Či nožnice, či britvu vziať.
Deviati hádali sa páni.
A výrok: Strihať nožničkami.
Za tým mu dali rúhavú
korunu s čertmi na hlavu,
a vyfarbili na jej papier:
„Ajhľa! Toto je arcikacier!“
Nie kňaza — telo človečie
za živa oheň upečie.
Prestals’ byť kňazom, majstre Jáne,
dušu ti diablu porúčame.
Pokynul Žigmund, z Uhier kráľ,
čo ochranu mu sľuboval:
„Vezmi ho, Ludvik,“ — velil prísne, —
„a katovi daj. Hotoví sme…“
— — — — — — — — —
Tu súdy dva sú. Odsúdiť
vedel tak kresťan ako žid.
Čo zmenilo sa?
Nieto zmeny.
Kde kto sa škriepi doposiaľ,
kto pri tých súdoch pravdu mal,
či súdy a či odsúdení.
Bratislava 6. augusta 1939
[
39
]
… farizeji, zákonníci
— za Kristových čias konzervatívna nacionálna strana, ktorá sa kŕčovite držala židovských náboženských tradícií.

--- KAPITOLA 42 ---

Pri revízii
Krajinskí hajtmani
[
40
]
zbierali spovedné lístky, ktoré dávali kňazi, a podľa toho sa robili
               zoznamy kacírov, vlažných a ochabujúcich vo viere.
Denis, Čechy po Bielej hore
Ten nám vždy nadával, nás večne tupil,
ceduľku s jeho menom nemáme,
veď nikdy k stolu pána nepristúpil,
a preto je jak
kacír
v zozname.
Sem teda drába! Vyprášiť mu šaty!
A za úder nech groše dva nám platí!
Ten? Azda raz bol pri nedeľnej kázni,
do úradu je pre nás nesúci,
v zozname písaný je ako
vlažný
a v náboženstve
ochabujúci
.
Zasoľ mu desať sprava, desať zľava,
že povinnosti svoje zanedbáva!
A tento vojak skrivený a bledý?
Švík cez tvár? Akiste bol udatný.
Ten? Nemá lístok, že bol pri spovedi.
Chodieval za čertom a dievčatmi.
Pamätaj si ho, pane kapitáne:
Chlap tento od dnes žoldu nedostane.
A tamtí čo sú?… To sú
posmešníci
.
Vraveli — v zozname je priznanie —
že Jeho Milosť jak
CPO
cvičí
[
41
]
v hlavách a dušiach zatemňovanie…
Zavrieť ich! A ak prúžik svetla skočí
do blbej, dlhej, zatemnenej noci!
Bratislava 19. septembra 1939
[
40
]
Krajinskí hajtmani
— ide pravdepodobne o krajských
                     hajtmanov, náčelníkov šľachtickej administratívy asi ako boli v Uhorsku
                  župani.
[
41
]
CPO
— za slovenského štátu skratka pre Cvičenie protileteckej obrany

--- KAPITOLA 43 ---

Prevrátený svet
V reči som nepočul, nečítal nikdy v písme,
čo sa mi dnes pchá v sluch a stavia pred oči.
Na stĺpoch visiaci dol hlavou otroci
radostne výskajú k národu: „Slobodní sme!“
Um krv im zalieva, premoká ústami,
na šnúrke červenej sa veta skvostom pýši:
„Tak pohodlne sa nám na tých stĺpoch visí,
sme diktátormi tu a autoritami.“
Topí sa v mláčkach zrak, priestoru okraje
sa úžia vôkol nich a strácajú sa v dyme,
a predsa hrozia nám: „Kto zo stĺpov nás sníme,
ten nepočúva nás a podlý zradca je.“
Na slzy mení sa posmešný rehot davov.
Hlúpejšej spupnosti snáď na tom svete niet:
Otroci myslia si, že obrátili svet,
bo visia na stĺpe pribití dolu hlavou.
Bratislava 11. septembra 1939

--- KAPITOLA 44 ---

Finis Poloniae?
(Hovorí slovenský vojak)
[
42
]
Prvého bez boja žrú červy pokoja,
teraz zas druhý brat môj má byť dodrúzganý,
lež tento v pokriku sa vrhá do boja,
do hĺbky, do výšky, na všetky štyri strany.
Och, ako rád by som rozsieval svoje strely
na toho diviaka, čo rozšliapal i nás,
a tu mi so zvermi na brata tiahnuť velí
najvyšší slovenský veliteľ vojska — kňaz.
A rákoš paholkov z kdejakej redakcie
chce Javorinou vytĺcť moju dôveru,
[
43
]
vytláča nahrubo, že Finis Poloniae,
mávajúc špinavou zásterkou z papieru.
Nechcem byť hrdinom nad tými hrdinami,
čo v boji klesajú, veď zbojníkom by bol,
nechcem mať metále, boli by ako rany
na prsiach, ktoré by zahojiť nemohol.
Môj duch pred víťazstvom sa o čistotu modlí,
o svetlo našich sŕdc a našich bodákov,
na ktorých odvisnú víťazi naši podlí
a najpodlejší piati z čvargy Slovákov.
Bratislava 20. septembra 1939
[
42
]
Finis Poloniae?
— (lat.) Koniec Poľska. Slová, ktoré vraj
               povedal Kósciuszko, keď v bitke pri Maciejoviciach r. 1794 padol poranený do ruských
               rúk. Kósciuszko tento výrok rozhodne poprel.
[
43
]
… chce Javorinou vytĺcť moju dôveru
— Javorina, územie, ktoré rozhodnutím medzinárodnej komisia r. 1921 bolo od Slovenska odtrhnuté a pripadlo Poľsku. Cez druhú svetovú vojnu slovenskí fašisti vyhlasovali za cieľ protipoľskej vojny návrat Javoriny a severnej Oravy.

--- KAPITOLA 45 ---

Somári
Vy čakali by ste už radšej skutky,
čo povzniesli by hlavy Slovače?
Nie. Radšej chceme namiesto hláv súdky
tmou naplnené, prázdnom duniace.
Vládcovia boli by sme nedôvtipní!
Tma nesvieti a prázdno nepáli.
Ak iskry vína fŕkali by z pipní,
radostné piesne by sa ozvali!
Beleli by sa v svetle plné stoly,
padnutý oheň do vnútorností
zažal by jazyk, a ten v dobrej vôli
by spieval pieseň o minulosti.
Jazykom rozvinutým na zástavy
sa pravdu stratenú nájsť podarí.
Veď by nám mohli naplnené hlavy
zarečniť energicky: „Somári!“
Bratislava 24. septembra 1939

--- KAPITOLA 46 ---

Pri páde Varšavy
Dnes by mal slávnostne defilovať celý slovenský národ pred nemeckým vodcom
               Hitlerom…
Z reči Š. Macha, šéfa propagandy
Po srdci Prahy srdce Varšavy
jak bojovný štít vráža do bodákov.
Na troskách najvyšších sú zástavy
nie Bielej Orlice, lež Čiernych Hákov.
[
44
]
A vodca čaká netrpezlivo
za mestom niekde, kým ho dnuká vpustia,
by z najvyššieho okna ohnivo
škálami rajtovali jeho ústa.
Len vlastnému nič, ktorý zrno sial,
žal, mlátil, mlel a cesto k nemu váľal,
za ohník kládol pecník doposiaľ,
by z uhlíkov naň miernym teplom sálal.
Ech, tomu dušu vziať, že horela,
že ochrániť si chcela svoje brány,
že s holým mečom na nepriateľa
sa vrhla v boj a padla pred bránami.
Spasenia nieto ani od bratov.
Tým Germán farbí tváre na krvavo.
I najmenší z nich s packou zaťatou
detinsky na diktando kričí: „Bravo!“
Úžasné svedectvo mám na písme,
tam zrkadlí sa naša hanba všecka:
My takí malilinkí psíci sme,
čo z pánovho len zaštekajú vrecka,
keď rozkáže ten, čo nás nosí v ňom:
„Breš, psík môj, breš len na junáckosť činov
tvojeho brata, budeš hrdinom,
keď budeš so mnou štekať na hrdinov.“
Zahrali do tohoto hurhaju
národnú tragédiu moje zbrane.
Breš, psík môj, breš, kým nezaspievajú:
„Otčinu voľnú ráč nám vrátiť, pane!“
[
45
]
Bratislava 29. septembra 1939
[
44
]
Na troskách najvyšších sú zástavy (nie Bielej Orlice, lež Čiernych hákov)
— Biela Orlica — znak buržoázneho Poľska; Čierne háky — hákový kríž, odznak nemeckého fašizmu.
[
45
]
„Otčinu voľnú ráč nám vrátiť, pane!
— Počiatočné slová poľskej národnej hymny.

--- KAPITOLA 47 ---

Mládenci v ohnivej peci
(Väzňom v Ilave)
Hľa, vidím štyroch mužov nepoviazaných, ktorí slobodne chodia uprostred ohňa, a
               nieto na nich porušenia, a ten štvrtý je na pohľad podobný synovi bohov…
Prorok Daniel, 3. kap., v. 23.
Pokorne pokľakne. Zametá kameň hriva.
[
46
]
Prevráti šedivé okále pod sklami.
Rúk hrču vypína a na Krista sa díva,
šeptajúc modlitbu holými gambami.
Potom ho na aute odvezú do úradu.
V zástavke na voze dvojkríž sa ševelí.
Umytý od hriechov sám ide robiť vládu:
Bosorka z poviedok v kvetnatom foteli!
Na šťastie národné Slovákov dáva pozor,
jak žily pulzujú a čo kto prerečie.
A ako prastarý náš Nabuchodonozor
[
47
]
hádže nám zviazaných mládencov do pece.
Do pece ohnivej. Podchvíľou koksu hodí
ten rytier Máriin a sluha Ježiša.
Nadarmo: S mládenci boží syn v ohni chodí,
boží syn, ku Nemuž on denne modlí sa.
Bratislava 8. októbra 1939
[
46
]
Pokorne pokľakne. Zametá kameň hriva
atď. — báseň je obrazom Vojtecha Tuku, ministerského predsedu Slovenského štátu
[
47
]
Nabuchodonozor
— babylonský kráľ zo VI. stor. pr. n. l., ktorý si podmanil Judsko a odvliekol časť obyvateľstva do babylonského zajatia.

--- KAPITOLA 48 ---

Z knihy Esterinej
Obsah
I. Háman
II. Mardochej
I. Háman
[
48
]
Háman sa nahneval: „Mám prsteň od kráľa.
Rozkážem: ,Padajte!‘ A padnú na kolená
kniežatá, sluhovia. I dnes ma pozvala
na druhú hostinu už s kráľom jeho žena.
Len židák Mardochej, čo sedí dolu v bráne,
nepokloní sa mi a pred mnou nepovstane!“
Tieň smrti zubatej hrkoce v hovore,
s ním vonná túli sa tvár k vladárovmu lícu:
„Však sa ti pokloní, len postav na dvore
vysokú na lakťov päťdesiat šibenicu,
krk slučka podreže, kamennú skloní hlavu,
keď za života nie, po smrti — ku pozdravu.“
„Jedného židáka zabíjať nie je česť.
Všetci si inakšie zákony vymysleli,
nech teda slávny kráľ náš vydá manifest,
ktorým dá vyhubiť ten spupný národ celý,
s ním Mardocheja tiež, čo sa mi nepokloní,
nech jazyk vyplatí a podošvami zvoní!“…
Spanie je niekedy vtáčaťom — odletí.
Kráľ Asver nevie spať… Nech letopisy vyjmú!
Azda, keď otvorí sa Kniha Pamätí,
tie oči nevyspaté zatvorí mu.
Predčitujú mu z nej. A po chvíľočke malej
sen — sťahovavý vták odlieta ešte ďalej.
Čítajú, čítajú: „Vždy strážcom neuver!
Raz sotva po noci bys‘ brieždenie bol zočil,
keď dvaja mládenci, čo chránili prah dvier,
zachceli, abys’ ho viac živý neprekročil.
Kto život strážiť mal, ten za smrťou ti bažil,
len židák Mardochej ťa vtedy verne strážil.“
„A dostal odmenu?“… Je prichystaná tam
vo dvore Hámana. Z nej dlhý povraz visí…
„Kto život chránil môj, nech povie Háman sám,
akúže najväčšiu odmenu zaslúži si?
Chcem toho muža ctiť…“ A Háman v tvári s jasom
si myslí: „Iný nik to nemôže byť. Ja som.“
„Odmenu? Kráľovskú. Kráľovské rúcho naň!
Najkrajšiu paripu, na ktorej jazdia králi,
keď nosia korunu!“ Najvyšší v kraji pán
nech koňa povedie, a jazdca národ chváli
volaním: „To je ten muž naším kráľom ctený!
Najväčšou odmenou tak bude odmenený.“
„Nuž teda Háman môj, muž, ktorého chcem ctiť,
je Mardochej. Tak nech sa mu sťa kráľu klonia.
Obleč ho! Vysaď ho! A hoďas je aj žid,
ty, ako najväčší pán, povedieš mu koňa,
ty prvý zakričíš k národu so zápalom:
,To je muž uctený mnou — najmocnejším kráľom!‘“…
Kráľovná Estera už hody schystala.
Uprostred večere kráľ láska holubicu:
„Dám ti, čo žiadaš si, i kebys’ žiadala
z mojeho kráľovstva veľkého polovicu.“
„Na žiadosť, daruj mi, môj kráľ, môj život vlastný,
na žiadosť, daruj mi môj národ prenešťastný.“
„Nad všetky kniežatá najvyššom na stolci
je knieža najvyššie sám Háman postavený,
v kráľovskom mene on a jeho paholci
chcú, aby národ môj bol celý vyhubený,
zatvára, vraždí nás a lúpi bezľútostne,
že svojím zákonom, no slúžime ti cnostne.“
„V tej Knihe Pamätí ber stranu za stranou,
vhrúž, najmocnejší kráľ, sa do tých našich dejov.
Nie, never poklonám ty lživých Hámanov,
ver vzdoru mlčiacich a hrdých Mardochejov.
Len listuj, nájdeš v nej, kto v srdci nosí lásku,
kto má byť na koni, kto visieť na povrázku…“
Mardochej v sláve je a vladár v pokore.
Mardochej ďakuje, že vladár pred ním kľaká.
Mardochej na koni, vladára na dvore,
že národ zahubiť chcel, šibenica čaká.
Len ešte slovíčko Estery, krásnej panej,
kráľ Asver zakričí: „Nuž, obeste ho na nej!“
II. Mardochej
Mardochej vládcom je. Pod plášťom šarlátovým,
jak hyacinty šat má bielobelasý,
na ruke s prsteňom len včera Hámanovým,
korunu zo zlata na hlavu dáva si,
a šepká Estere: „Čas nastal pre nás nový,
ja prvý pán som tu, ty pani — po kráľovi.“
„Nám Háman nie je dosť. Trest jeden s jednou vinou.
Spod dreva šibeníc ich tisíc povstane.
Nech kráľ dá zavraždiť i jeho desať synov
a päťsto veľmožov tam v hrade Susane,
a aby okolo nás bolo všade čisto:
Čistiť! Ja po päťsto ich skántrim ešte tristo.“
Kráľ Asver na tróne zas berlu vystiera:
„Zdvihni sa zo zeme a pred kráľa si staň,
povedz nám, akú to máš žiadosť, Estera?“
„Nič iné neprosím už, kráľovský môj pán,
ak ti je po vôli a bude sa ti ľúbiť,
dovoľ, čo hubili nás, pomstou našou hubiť.“
Kráľ Asver prikývol… Pisári listy píšu,
kráľovským pečatným prsteňom pečatia.
Behúni na koňoch tie listy nesú v ríšu,
čítajú vojvodi, vladári, kniežatá,
že všetci židáci nech nepriateľov bijú
od starej Indie až po Etiópiu…
Rad-radom do stohov sa kopia povraždení,
v tisíckach ich je už až sedemdesiatpäť…
Oj, pomsta otrokov, nad priepasť tvoju neni,
tvoj súdok bez dna je a bez dna je tvoj smäd,
ty večne pazúry si krivíš nedočkavo
za mečom ostreným biť o panské sa právo.
Kto iný na tento svet prišiel, aby vládol,
kto iný na svete tom nechce rabom byť!
Moc panská nápitok je zo žihadiel hadov,
vie k sebe vladára i raba privábiť,
lež v diabla mení sa, kto z otravy tej pije,
Háman, či Mardochej — bes v panstve jednaký je.
Čím viacej krvi v ňom, čo prúdi nesadnutá,
čím vyššie vrchy sú tu z pobodaných tiel,
čím viac hláv bez umu, čím viac sŕdc bez pohnutia,
čím viacej vernosti ten vladár v hroboch chcel,
tým väčšmi po časoch sa oslávia dni vzbury,
tým väčšia pravda je a pokoj v sviatok Purim.
[
49
]
Bratislava, október 1939
[
48
]
Kniha Esterina
— dejepisná kniha Starého zákona,
                  rozprávajúca zaujímavo to, čo je obsahom Jesenského básne. Ester, kráľ Asver,
                  Mardochej a Háman, to všetko sú postavy z tejto knihy.
[
49
]
Purim
— židovská slávnosť, svätená 14. a 15. adaru na pamiatku zachránenia Židov Esterou a Mardochejom od úkladov Hámanových. U všetkých Židov sa svätí od konca prvého stor. n. l., ako je dosvedčené u Jozefa Flavia.

--- KAPITOLA 49 ---

Národná zástava
Pri páde Varšavy a k pocte odsúdenia Tukovho viali z domov s hákmi i slovenské
               národné zástavy.
Noviny
Národná zástava dnes zase
dvojaké svätí oslavy:
Súd nad zradcom a odsúdenie
a „radostný“ pád Varšavy.
Národná zástava dnes zase
putá a voľnosť spomína,
že z hrdinov sa väzni stali,
zo zradcu — väzňa — hrdina.
[
50
]
Národná zástava dnes zase
zo striech a okien jazyčí:
Slobodu, právo oslavujú
slobody, práva lupiči.
Národná zástava dnes zase
jak handra padla do blata:
oslobodeným zradcom — väzňom
pre slávu je dnes podňatá.
Národná zástava dnes zase
nečistí, ale zašpiní:
Hrdinov bije, pozdvihuje
len zlosynov a zločiny.
Národná zástava dnes zase
národu nie je po vôli:
Ovieva oživených zradcov
a šľahá čestné mŕtvoly.
Národnú zástavu dnes zase
z rúk treba vyrvať nehodným,
tá patrí živej úcte k vlasti,
Poctivým, Chrabrým, Slobodným!
Bratislava 5. októbra 1939
[
50
]
… zo zradcu — väzňa, hrdina
— všetky narážky sa vzťahujú na Vojtecha Tuku, ktorý bol odsúdený československým súdom pre velezradu.

--- KAPITOLA 50 ---

28. október 1939
Strhli ti oblek slávny, červený,
a do robotných hábov obliekli ťa.
Si, ako ostatné dni, bezcenný,
kto vítať by ťa mal, ťa neprivíta.
A voľakedy ty si bohato
rozdával pansky všetko pre žobrákov.
Dnes odmenený žobrák zaťato
pohŕda tebou, tak jak svojou vďakou.
V tom dome, čo si staval bez nich sám,
ty nie si doma, tam sú doma iní.
Ubezpečený, že sa vrátiš k nám,
s palicou odišiel si do cudziny.
Tam, ak ťa obohatí prajný svet,
ty dary, čo tu žobrák zatiaľ zmárni,
v slávnostnom rúchu prinesieš nám späť,
a nevďačníkov obsypeš zas darmi.
Bratislava 31. októbra 1939

--- KAPITOLA 51 ---

Po atentáte.
(Hovorí vodca)
Ja váľam štáty ako koliby,
nech životný môj priestor všetky množia,
[
51
]
veď bez osvety zakapali by.
Osvetu nesie prozreteľnosť božia.
Vraždím a lúpim všetko, čo sa dá,
svet celý mám už na končiari noža,
ľud môj, čo môže, všetko ohlodá.
Melie a troví prozreteľnosť božia.
Nadarmo chystali ste atentát,
i keď tie bomby do brucha mi vložia,
nemôžu moje črevá rozmetať.
Nedá sa zabiť prozreteľnosť božia.
Zabíjač — áno, ten má visieť hneď,
zbojníkov dlhým chládkom vykynožia.
Mne? Počujete? Aplauduje svet,
že chránila ma prozreteľnosť božia.
Zas dunia ako delá oslavy.
Šírim sa, rastiem, puká sa mi koža.
Som bohom sám, a nech nik nevraví:
Neprozreteľná prozreteľnosť božia!
Bratislava 20. novembra 1939
[
51
]
… životný môj priestor
— narážka na fašistickú „náuku“ o životnom priestore, ktorá im dovoľovala okupovať územie ktoréhokoľvek národa.

--- KAPITOLA 52 ---

Čaká
Tak hovoril, a bol si skoro istý,
že dukát pravdy lživé groše zláka.
Zamkli mu ústa. V temnom priepadlišti,
kde jeho zlato očernelo, čaká.
Či ide súd už s rečou práva mocnou,
čo blesku každej slobody sa ľaká,
a odsúdi ho na pandravu, nocou
plaziaceho sa pod kamene? Čaká.
A či to búrka v krivých svetlách blní?
K hromu sa modliť v svojom kúte kľaká,
by udrel do tých, ktorí na úslní
tmu strážia jeho nepreryvnú. Čaká.
Vy hromy mora, hromy zeme, vzduchu,
vyslyšte tichú prosbu neboráka!
Prekričte dobu vreskľavú a hluchú,
rozbite jeho priepadlište! Čaká.
Chce človekom byť, plemeno chce zrodiť,
ktorému za to bude patriť vďaka,
že odváži sa dukát pravdy hodiť
namiesto falošného groša. Čaká.
Bratislava 20. novembra 1939

--- KAPITOLA 53 ---

Študent
Učiť sa pravopisu? Nemá ceny.
Načo tým trápiť rodinu:
V „Slovenskej reči“ sa
s
na
z
mení,
ypsilon
na
i
každú hodinu.
Literatúru? Ešte kieho hroma!
Génius príde a ten bude „štond“
vytrieť, čo bolo popísané doma
a ukázať nám nový horizont.
Nač zemepisom plniť hlavy schopné?
To je len hromadenie múľu.
Za mesiac príde Dolfi, kopne
do sveta celú zemeguľu.
Históriu má hltať myseľ naša?
Čo potrebujeme z nej vedieť?
Že pätnásteho marca začína sa
tisíc deväťsto tridsaťdeväť.
Logika? Odhoď, kamarát, tú pletku!
Už v samej chôdzi chybí poriadok:
Tí ľudia, ktorí mali tváre v predku,
obrátili ich na zadok.
Psychológia? Že vraj na povrázku
pred jedným pastierom má stádo ísť?
Povrázkom predsa nejednotia lásku,
a zjednotia len nenávisť.
Matematika? Aká to dnes veda?
Škoda minúty, škoda roboty!
Že dvakrát dva sú štyri, riecť sa nedá,
diktátor ti to prekotí.
Načo ma vôbec do škôl dali?
Lavice rezať, čmárať steny?
Mám hubu, bubon, trúbu, svaly
a môžem byť aj pomätený.
Bratislava 20. januára 1940

--- KAPITOLA 54 ---

Kliatba
[
52
]
Ledva mu započala hriadka klíčiť,
a už by nás chcel poliberálničiť!
Čo s Baruchom tým, so všou zelenou?
[
53
]
A keby sme mu tisíc guldenov
[
54
]
potichu za mlčanie dali,
aby sme sa tak veľmi neškrabali.
Nech kedy-tedy vníde do chrámu
a s nami pomodliť sa skúsi…
Že nechce našu pomoc núkanú,
a radšej optikovi čočky brúsi?
Tak teda nie je náš! Von s ním!
Nech ako kameň zatvrdilý
zapadne, čo pred oraním
sme z našej role vyhodili!
— — — — — — — — —
Už v synagoge horia čierne sviece.
Vyňali sväté knihy Mojžiša.
Do podloženej nádoby krv tečie,
chrám ľuďmi, ona krvou plní sa.
Rozžalostený hlavný rabín stojí,
Anjelov, všetkých Svätých spomína,
zákonmi v ruke, v trúchlom nepokoji
žiaka, čo niekdy učil, preklína:
„Spinoza Baruch, pohan, teba my
strasieme ako hada z nášho lona!
Preklíname ťa všetci kliatbami
všetkými, vpísanými do zákona!
Pri týchto sviečkach rozožatých,
ich plač sa mieša s krvou zardelou,
my preklíname ťa tu menom Svätých,
preklíname ťa menom Anjelov,
preklíname ťa Svätej Obce menom,
preklíname ťa z vôle obecnej,
preklíname ťa knihou posvätenou
dľa šesťsto trinásť zápovedí v nej!
Prekliaty budeš stále, vo dne, v noci,
prekliaty budeš v spánku i keď bdieš,
prekliaty všade, kde ti noha kročí,
či prídeš niekde a či odídeš!
Nech tebe pán boh nikdy neodpustí,
ťa hnevom, pomstou večne kormúti,
a všetky kliatby, ktoré volám ústy,
na tvoju hriešnu hlavu padnú ti!
Nech tvoje vinovaté pokolenie
po celej tejto zemi na svete
v semene svojom, v svojom mene
je kliatbou boha vytreté!
A beda tým, čo do reči sa pustia
s ním azda ešte: Zhynú zaiste!
Čo slovko — hriech, ak povedia ho ústa,
čo písmeno — hriech, ak je na liste!
Beda, kto pomáhať mu trúfal by si,
kto chcel by pod strechou s ním jednou žiť,
beda, kto hľadal by ho v jeho skrýši,
beda, kto by sa mu chcel priblížiť
nad štyri kroky, dávať lebo pýtať,
kto zachcel by ním napísané čítať!“…
Z dvoch jastrabov nám sype perie vzduch.
Či kvitnú lúky a či kvitnú mrazy,
raz kliatba šklbe ducha, raz kliatbu duch,
raz kliatba — ducha, raz duch — kliatbu zrazí.
Dľa víťazstva ich deň a noc je v nás…
A rabín končí kliatbu pokrytecky:
„Prevŕham sviečky, keď je svetla čas,
keď doba noci, zapaľujem sviečky!“…
Jak sove zdurili sa obrvy,
uhúka synagoga kliatby kruté.
V úžase nemom plačú do krvi
horiace čierne sviečky prevrhnuté.
Na chóre hromom chudý kantor besní,
so sborom kliatby opakuje v piesni.
A Svätá Obec von sa valí už,
jak rieka rozbúrená hučí vztekom:
„Nepriblížiť sa?… Rozbiť treba brús
i pohana aj s kahančekom!“
Bratislava 12. januára 1940
[
52
]
Kliatba
— obrad kliatby, ktorý vykonali na Baruchovi
               Spinozovi, nachádza sa v pamätiach odpadnutého žida Uriela d’Acosta Exemplar humanae
               vitae. Odkiaľ ho prevzal Jesenský, nie je známe.
[
53
]
Čo s Baruchom tým
— Baruch Spinoza (1632 — 1677), veľký novoveký mysliteľ židovského pôvodu, ktorý dovŕšil Descartesovu náuku. Aby bol nezávislým, živil sa brúsením optických skiel. Fakty opisované v básni sú skutočnými udalosťami jeho života.
[
54
]
Gulden
— holandská zlatka, v tie časy peniaz vysokej hodnoty, asi ako dukát

--- KAPITOLA 55 ---

Cigán a pán
Ako primáš rezal vše prím za jednotu, nejednotu,
k stolom chodil ministerským do uška hrať pánom nôtu.
Slákom ťahal, okom mihal, triasol sa jak huspenina,
husle klonil, husle dvíhal za plat, úsmev, pohár vína.
Nadarmo ho sto ráz zohlo k ušiam pánov od radosti,
preberanie nepomohlo, nechceli ho v spoločnosti.
Prečo… Znamenite vrzal, do nôt svoje srdce dával!
Že sa po cigánsky držal? Každému len pre zisk hrával?
Veď bol lepší ako páni, hral, čo chceli, jak sa svedčí,
veď tí páni za fľaškami cigáni sú, ale väčší.
Veď tí páni pri stolíku cigánsky sa nadúvajú,
my platíme za muziku a oni nám cudziu hrajú!
Bratislava 9. februára 1940

--- KAPITOLA 56 ---

Petrovi Bezručovi
Verš vydoloval si, skul ohňom, mlatom pero,
a robota je tu, pán, otrok, pýcha, vzdor,
Dombrovský, Ondráš z Lysé, markýz Géro,
Maryčka, Hrobníci, Halfar i Bernard Žór,
[
55
]
rúk hľuzy stierajúce sadze na líci,
ústa, čo modlia sa, čo hrozia a čo kľajú
i mäkkí, pobožní a tvrdí básnici,
čo na deň vo svojich zvoniciach vyzváňajú,
i zvon ich najkrajší, čo s heslom posvätným
hlaholí na polnoc tmou ubitému rodu,
keď ako srdce mu, tak búcha listy rým:
poď z tej tmy na svetlo a maj sa ku pochodu!
Keď pri tom pochode aj cengá v piesňach zbraň,
rad veršov srdnatých jak vojsko krivdu zráža,
keď básnik uvije si veniec slávy z rán
a premení sa na víťaza.
Bratislava 15. februára 1940
[
55
]
Gulden
— holandská zlatka, v tie časy peniaz vysokej hodnoty, asi ako dukát

--- KAPITOLA 57 ---

Pred postavením pomníka Svätoplukovi
Pán Polakovič
[
56
]
skvelý návrh dáva:
Svätoplukovi stavať pamätník.
Opýtajme sa najprv Rastislava,
čo povie na to oslepený strýk.
Sú historické kurzy, vec je známa,
lež kvôli presvedčeniu národa
opýtajme sa ešte Karolmana,
spomeňme na Svätého Metoda,
a po ňom na Wichinga hodnostára,
čo pokojný dom spravil z blázinca,
Gorazda spýtajme sa, Angelára,
Klimenta, Nauma i Vavrinca,
[
57
]
tých dvesto kňazov, do väzníc čo hnali
a za hranice Veľkej Moravy…
Keby sme azda pomník nestavali,
veď nám ho Arnulf postaví.
Dnes so samostatnosťou zase máme
Rím, zradu, nemčenie, svár, podlosť, klam,
a na seba keď pozeráme,
načo je pomník Svätoplukov nám?
Bratislava 7. marca 1940
[
56
]
Polakovič
— ideológ ľudáctva a Slovenského štátu
[
57
]
Gorazda spýtajme sa, Angelara, (Klimenta, Nauma i Vavrinca)
— všetko žiaci Cyrila a Metóda, ktorých vyhnal z Veľkej Moravy Svätopluk. Zahrnutí sú v pravoslávnej cirkvi ešte s inými tzv. sedmopočetnými svätými.

--- KAPITOLA 58 ---

14. marca 1940
Chudiatka zástavy, hoc aký vietor fúka,
skrúca ich veselo tak, jak mu napadne,
roztancúvajú sa vždy vôkol svojho drúka,
sťa vôkol vladára tie reči úradné.
Nedbajú, aká ich zas vyvesila sláva,
držanie prísahy, či slova zlomenie,
dom každý deckom je, čo práporčekom máva
na vetra muziku a na to tančenie.
I môj smrek pod oknom, čo stáť má ku okrase,
prikývol hvízdaniu a s tancom súhlasí,
prstami lúska si a kníše sa a trasie
akoby po polnočnom bujnom čardáši.
Čuť trúby pochodu a v pauzách kroky nato,
s mosadzou zdvihnutou, čo v slnci zablysne,
dvíhajú brady sa, z dier padá rečí zlato
a refrén kostolnícky cengá: „Pyšní sme!“
Kanóny durkajú, ústa sa na kanóny,
v trieskanie guľometu dlane zmenili,
zvonia, a nad nami rachocú bombardóny
z kačacích trojhranov vozdušnej flotily.
Obloky svietia sa sťa oči sveta zradné,
modlám v nich lampadky žmurkajú úlisné,
sťa šepkali by si: Až tento vietor sadne,
všetko jak zástavy na dreve odvisne…
Bratislava l6. marca 1940

--- KAPITOLA 59 ---

20. mája 1940
(Pamiatke Jozefa Gregora-Tajovského)
[
58
]
Darmo ťa čakal dnes tvoj stolík mramorový,
posteľ ťa chytila a nepustila už,
čo srdce žiadalo — ísť, vidieť požiar nový,
to hlava skrížila, keď padla na vankúš.
S bojami zrútili sa oltáriky viery,
pokoj sa priblížil sem v mĺkvom úžase,
dlaň chladnú položil na roztvorené pery,
oponou zatiahol ti oči belasé.
Tie pery hovorné bez výsmechu a žlče,
čo v úsmev menili sa, keď aj kárali,
tie oči iskriace jak v kvapkách rosy lúče,
čo keď sa hnevali, i vtedy láskali.
Šla láska životom, šla smrti do náručia,
dvíhala ku srdciam svoj pohodený kľúč,
šla láska životom, šla lásku hľadajúca,
šla láska životom, šla lásku strádajúc.
Len prášku z uhlíkov v tých zimných časoch krutých,
lampášik vďačnosti, ktorý by nezhasol!…
Príď v bunde, čapici po cestách zamrznutých,
čaká ťa v kaviarni tvoj mramorový stôl.
Príď, Jožko! Čaká ťa s kávou a novinami!
Spradieme rečami si výlet do leta!
Stras bazu zo seba, čo sype smutná pani,
nech vzkvitne spopod nej zas láska vystretá!
Bratislava 22. mája 1940
[
58
]
20. mája 1940
— ide o dátum smrti Jozefa Gregora Tajovského,
               s ktorým bol Jesenský od čias v Rusku v úzkom spojení.

--- KAPITOLA 60 ---

Bronzová socha
Kto dušu uvoľnil, čo padla do osídla,
kto lebku osvietil, kto myšlienke dal krídla,
reč smelú jazyku a krokom chrabrý chod,
kto stádo otrokov zas zmenil na národ, —
tomu, že srdciam bol tak vzácny ako milý,
ohromný pamätník sme z bronzu postavili.
Tomu, kto kanónmi nám denne hrozí: „Neži!“
kto dušu šíruje, kto jarmom derie väzy,
z hláv spravil žaláre, myšlienky väzňami,
jazyky vyštipol, krok sťažil skovaný, —
to stádo šľahané zas retiazkami zvoní,
a pamätníka bronz roztĺka na kanóny.
Však z kúsku každého, čo bude niekde v dele,
bezhlučne stavajú si sochy srdcia vrelé,
čo satan rozrušil, to pospája zas boh,
namiesto jedinej milión bude sôch,
čo dýšu, vzopnú sa a priskoriac deň súdu,
na delá rozliate raz oheň chrliť budú!
Bratislava 27. mája 1940

--- KAPITOLA 61 ---

Kráľ a Judáš
Zakričal: „Pomôžte!“ keď pažerák mu stisli
[
59
]
pazúrom železným, a keď mu pomôcť prišli,
im jazyk vyplazil: „To kričala len lož!“
Zlým pomáhačom tým do rebier vrazil nôž,
kráľovskú šabľu dal v znak víťazenia tomu,
kto zvieral gágor mu a vystrnadil z domu.
„Len si ju podrž, kráľ!“ mu víťaz bystro rečie,
„hrdinským vojakom my neberieme meče.
K meču ti zámok dám, čo si už predtým mal,
bo si tiež víťazne a smelo bojoval,
aj mariek podsypem ti k zámku na parádu,
že si nám pomohol zmôcť koristníkov zradu.“
Tak ide bledý kráľ. V tom zámku darovanom
vojenský zajatec má so šabľou byť pánom.
Čo všetko nespraví sa ľudu pre blaho!
Lež v bráne radostne a vďačne víta ho
Judáš Iškariot: „Ty si sa skvele choval!
Ďakujem, že si ma kráľovský pretromfoval.
Špinavý fliačik môj ty z čela si si zmyl.
Ja som sa po zrade na hrušku obesil
a pred obesením do grajciarika vrátil
tých tridsať strieborných, čo nepriateľ mi platil.
Kráľ korunovaný — zajatec so šabľou!
Nechcem tu slúžiť viac — sluhovi u diablov!
Zrada je hrdinstvom! Nech sa jej v pekle tešia!
Ja, človek nevinný, odchádzam na nebesia!“
Bratislava 4. júna 1940
[
59
]
Zakričal: „Pomôžte!“
atď. — vzťahuje sa na nemecký vpád do Belgicka koncom mája 1940, ktorým sa začína porážka Francúzska a vyhnanie Angličanov za La Manche.

--- KAPITOLA 62 ---

Neverní strážnici
Na vine je nie tma, že sme všetci v tôni,
zahasil nám lampáš víchor — nespokojník,
na vine je nie les, že v ňom popod stromy
olúpiť nás prišiel nenásytný zbojník.
Vinní sme si sami: Málo svetla bolo,
málo takých, ktorí v mraku zasvietili.
Vinní sme si sami: V horách naokolo,
čo nás strážiť mali, verne nestrážili.
Pridali sa k tomu, čo nám lampáš zhasil,
viedli toho, ktorý iba kradnúť zvykol,
aby sa len v našom dome usalašil,
zbojníkmi sa stali v službe u zbojníkov.
Preto ostávame v tôni bez lampáša,
preto je les nemý, hlce kroky pažiť,
aby v čiernej noci vlastná banda naša
toho, čo nás zbíja, lepšie mohla strážiť.
Bratislava 18. júla 1940

--- KAPITOLA 63 ---

Oportunista rozmýšľa
Ty musíš rozpoltiť sa zavše na dvoje.
Maj čelo bez vrások a líca usmievavé.
Čo v srdci cítievaš, to predsa jedno je,
len nech ti mocnému zhon rečí hučí k sláve.
Ak sa chceš nad ním smiať, len v myšlienkach sa smej,
no nahlas poctu vzdaj vždy za pôžitok nový.
Býk proti šatôčke sa besnie červenej,
a nie, čo šikovne ňou máva, človekovi.
Arénou rozlieha sa nad víťazstvom krik,
potlesky búrkami v nej hrmia zdola, zhora,
a sláva sypaná tu na toreadora
spočíva jedine v tom, že je sprostý býk.
Bratislava 1. septembra 1940

--- KAPITOLA 64 ---

Antonescu
Diktátor Rumunska pozdravil excelencie osi, keď Maďari brali im prisúdenú časť
               Sedmohradska.
[
60
]
Kočišia osi bez milosti
zas cudzí rozkrojili chlieb.
V Maďarsku zvonia od radosti,
v Rumunsku zvonia na pohreb.
Na bielom koni Horthy vládca
[
61
]
je vítaný tam s „éljenom“,
kým Karol lúči sa a stráca
[
62
]
i zem i korunu i trón.
Excelencie krivej osi,
Duce
[
63
]
a Veľký Kancelár,
jednému dali, o čo prosil,
druhému dali zaúch pár.
Zauchá dostať sprava, zľava,
pol Sedmohradska odobrať!
Čo Antonescu kričí: „Sláva!
Pozdravujem vás nastokrát!?“
Bratislava 10. septembra 1940
[
60
]
Antonescu
— oportunistický meštiacky politik, ktorý vládol v
               Rumunsku cez druhú svetovú vojnu až do porážky Rumunska Sovietskym sväzom v lete
               1944.
[
61
]
Horthy-vládca
— predstaviteľ maďarskej šľachty, krajinský správca v Maďarsku až do r. 1944, keď moc prevzal fašista Szállasy.
[
62
]
Karol
— Karol II., rumunský kráľ, musel ujsť z Rumunska, keď sa zmocnila moci pronemecká vláda a za kráľa vyhlásila jeho syna Michala.
[
63
]
Duce
— (tal.) vodca, tak nazývali vo fašistickom Taliansku Mussoliniho

--- KAPITOLA 65 ---

Nero a my
[
64
]
Robíme ako Nero kedysi,
keď na komédie, čo mal, už prelumpoval,
by bolo na oslavy, intrigoval,
otravoval a konfiškoval.
Chcel vybudovať nový Rím,
nuž starý zapálil a hľadiac na hromady
horiace, v rúchu hereckom
nadšene zaspieval si verše z Iliady.
Vždy ako víťaz vence prijímal,
na chválu, na triumf len on mal monopol,
až hexametrujúc, pomocou tajomníka
s dýkou a plačom sa zo sveta vykopol.
Pán cisár premenil sa v strašnú obludu,
na žriedla zlostných slín rad jeho pochlebníkov,
kto číta, po rokoch tisícich, banuje,
že v telo smradľavé nemôže pichnúť dýkou…
Neviem, či budú tri, čo ponesú náš prach
do hrobky rodinnej, zakvíliac pri tom fakte?
Niet dojky Egloge, niet Alexandrie,
umrela najmilšia a najvernejšia Acte.
Bratislava 23. septembra 1940
[
64
]
Nero
— Claudius Caesar Drupus Germanicus Nero (54 — 68 n.
               l.), vzor tyrana spomedzi prvých rímskych cisárov. Jesenský prirovnáva úpadkovú dobu
               Slovenského štátu s dobou Nerónovou, ktorá skončila zavraždením tyrana.

--- KAPITOLA 66 ---

K duchu Nerudovmu
Co je tu v světě širokém,
co je tu, co je bolu!
Noviny
Len treba zložiť dlaň
na oči smútiace snáď v žiali položenú,
otvoriť lúčisté ich svetlá dokorán,
nech slzy odkvapnú, čo zo srdca sa ženú.
Straš tmavú obludu,
čo svet tvoj radostný chce zrúcať v rozvaliny,
hoc krokom zlomeným, ty pristúp k svojej skrini
a vezmi Nerudu.
V ňom čítaj, potom smúť!
Tam hlbší zármutok, jak tvoj je, orali brázdy,
prudkejší sĺz je prúd,
horkejší výkrik, že sa veľký život vraždí.
A obľahčí sa ti,
hľa, pre kamienok len sa tvoje slzy liali,
kamienok guľatý,
s ktorým ty hral si sa a ktorý ľudia vzali.
Tam radosť v smútku je, bo smútok v láske je,
tam radosť v posmechu, že iba hlupák haní,
tam radosť v hrdosti, tam radosť v pohŕdaní,
tam radosť z nádeje,
tam radosť v budení,
že pohyb sladší je jak sladký cukrík spania,
že ruka zdvihnutá v um nocou zatmený
nasype slnečné dukáty zobúdzania,
tam radosť v boji tom,
čo bráni slabého a podpiera ho v ceste
nielen so zohnutým sa k nemu súcitom,
lež palicami rúk a obuškami päste,
tam radosť zo zlosti,
že žlč, blen, trpenie, žiaľ vedú čaty márne,
tam radosť z mladosti,
čo ani na barlách pri hrobe nezostarne…
Straš smútku obludu,
ktorá ti radosti chce rúcať v rozvaliny,
hoc krokom zlomeným, ty pristúp k svojej skrini
a čítaj Nerudu!
Bratislava 28. septembra 1940

--- KAPITOLA 67 ---

Odlomený konár
(Dr. G. Vámošovi)
[
65
]
To lístie šumelo, však božím dopustením
konáru sprotivil sa okmásaný strom,
sa od pňa odlúpil a padol, ostal nemým,
samotným, odlomeným konárom.
Črvoč a chrobač pod ním rozlezená,
slnko ho suší len a vlaha kynoží,
až príde zhrbená a biedna stará žena,
zdvihne ho, na ohnisko položí.
A vtedy jazykmi on ohnivými spráska,
osvieti okolo tmu žitia napokon:
Ach, keby bola potrvala láska,
mohli mi šumieť listy so stromom!
Bratislava 6. októbra 1940
[
65
]
Dr. G. Vámoš
— slovenský spisovateľ židovského pôvodu,
               odsťahoval sa po roku 1938 najprv do Číny, potom do Južnej Ameriky, kde umrel. Jedno
               jeho dielo nesie názov Odlomená haluz. Podľa neho dal Jesenský titul svojej
            básni.

--- KAPITOLA 68 ---

Právna istota
[
66
]
Pred umretím právo stone.
Pohrebu sa páni tešia…
O tretej si pánom v dome,
o štvrtej si bez prístrešia.
O tretej si jedol guláš,
striebrom krájal mladú kačku,
večer si už palec cmúľaš
bez korunky pri mesiačku.
O tretej si radcom vlády,
dávaš rozum komu-tomu.
O štvrtej si nevieš rady,
bo si zostal bez diplomu.
Bol syn, dcérka, milá žena.
Za mizernej štvrťhodiny
rodina už otca nemá,
otec ostal bez rodiny.
Ale rukou spravodlivou
nahradí sa ti hneď strata:
Máš tu desať detektívov,
ktorí všetko zapečatia.
Môžeš skákať od rozkoše,
hrešiť, plakať — musíš pristať:
Dom tvoj, jedlo, diplom, groše
potrebuje „slovenský štát“.
Čistia, čistia prsty čisté,
raduje sa Béla báči,
[
67
]
raduje sa pán minister
a ostatní zametači.
Bratislava 7. októbra 1940
[
66
]
Dr. P. Fábry
— Pavol Fábry, advokát v Bratislave, spomínaný
               ako najbohatší Slovák; Jesenský sa z neho vysmieva v Demokratoch.
[
67
]
Béla báči
— rozumej Tuka, ktorý sa volal po maďarsky Béla (slov. Vojtech).

--- KAPITOLA 69 ---

November
Len závoj z mladuchy, perličky dažďa z party.
Keď výska — zo zlosti, keď štípe — zo zlej vôle.
Aduty padajú — stromy sa hrajú v karty
v tme dennej nudiac sa, kým nevyjdú z hry holé.
S prázdnymi rukami už stoja bez lásky.
Tam túzy zelené, čo predtým v prstoch mali.
Kdeže sa podeli tie zlaté peniažky,
čo sa tu vo dvore, po stoloch kotúľali?
Niet ani drozdov viac, tých verných kibicov.
Hľadajú hotely, čo stoja v peknom rúchu,
v parádnom, zelenom plášti a so šticou,
až ich smrek—gavalier neprijme pod pazuchu.
Javorom bez banknót do sveta, k oblakom
trčia len schudnuté ramená po žobrácky.
Bezplatné pesničky spievajú chudákom
len vrabce — najmenšie a najvernejšie vtáčky.
Spievajú skackajúc: začvirikajme si!
Vás drobné netešia, kým kocháte sa v zlate,
keď všetko prehraté, aj malý poteší,
do piesní chudobných vy vďačne zavŕzgate.
No na kanapky hôľ si sadla prísna mať —
obloha zohnutá už, šedivá a stará.
Chripľavo zapískla: Dosť! Deti, choďte spať!
a v sovky žltkasté im nové perie pára.
Bratislava 8. októbra 1940

--- KAPITOLA 70 ---

Žltý krúžok
(XV. storočie)
Roku 1452 židia v Erfurte na rozkaz Detricha Moháčskeho musia nosiť na šatoch na
               prsiach žltý krúžok, aby sa líšili od kresťanov.
Dejiny
Ten
dobrý
starík,
svätec
Kapistran
[
68
]
im káže milovať, mať k všetkým súcit,
čo žiadal SYN ich BOHA, KRISTUS PÁN,
a katu vysvetľuje, jak má mučiť!
Koľko nás stlelo v ohni už! A on?
On čím viac rozohriaty, tým viac chladol.
Jazykom ako bičom hnal nás von.
Slová jak drevo do plameňov kládol!
Nie
ja
som zneuctil ich hostie,
nie
mňa
ich klebetenie zanečistí,
nie
ja
som obrátil, nie, nikdy, nie
ich zákon lásky v zákon nenávisti.
Nie,
hanbou moja
tvár mi nehorí,
že blízko stojím k ohňu, očervenie,
nech vezmú do kráľovskej komory
tie moje handry na groš premenené!
Nie
mne
je odporno, nie
mne
je žiaľ,
že musím poslušným byť chúťkam vyšším.
Som
hrdý
, že jak Detrich rozkázal,
sa od tých pánov
žltým krúžkom
líšim!
Bratislava 20. októbra 1940
[
68
]
… svätec Kapistran
— bojovný kapucínsky mních, ktorý kázal proti husitom a propagandou pomáhal Jánovi Hunyadymu proti českému kráľovi Jurajovi Poděbradskému i proti Turkom.

--- KAPITOLA 71 ---

Dnes
Dnes v prachu Slobody je hrdina.
Čakanmi vlastnými ho roztrieskali.
Nijaká socha nepripomína,
že Slobodu sme ešte včera mali.
Nesmieme Slobode prísť na meno.
Niet námestia, čo by sa po Slobode zvalo.
Aj lipky Slobody nám cudzie plemeno
po sadoch, po záhradkách postínalo.
Slobody sviatok sa tu nesvätí.
Slobody zástavy už podupali čižmy.
Nik neovenčí hroby obetí.
Za Slobody smrť nedovolia tryzny.
My na maškarnom plese sme tu dnes.
Roztáčame sa do tanečných kruhov.
Nás popreobliekali na ten ples
v livreje lokajov a handry sluhov.
Má papagája zobák naša tvár.
Len srdcia bijú tuhšie pre urážku.
A oči iskry krešú na požiar,
keď budeme môcť strhnúť hnusnú masku.
Bratislava 27. októbra 1940

--- KAPITOLA 72 ---

Doba
Zdnu je iný, zvonka iný.
Iné city, iné činy.
Zdnu chce sokol lietať krajom,
zvon — je klietka s papagájom.
Zdnu lev, zvonka voš pod chrastou,
zdnu kvet, zvonka — hrniec s masťou.
V boha verí, diabla uctí.
Pravdu väzní, krivdu pustí.
Ábelom je v srdci tajnom,
ale v ústach hnusným Kajnom.
Súcíti s tým, ktorý vzdychá,
chváli toho, kto ho pichá.
Koho ľúbi, toho hubí,
koho nenávidí, ľúbi.
Kričí, že mu v jeho bôli
kričať radosť nedovolí.
Dôveru a vernosť žiada,
ale prvý seba zrádza.
Myslí, že sa vztýčiť treba,
ale prišľapuje seba.
Život žiada, život dusí.
Rásť chce, keď sa krčiť musí.
Na smetisko plné hnusu
vyhadzuje svoju dušu
preto, aby sám bol na ňom
žobrákom zdnu, zvonka pánom.
Bratislava 4. decembra 1940

--- KAPITOLA 73 ---

Chorý otec
(Vianočná spomienka)
V tých dnešných novinách je zas tá fráza milá:
„Rúcame starý a staviame nový svet.“
Tu medzi riadkami ma zrazu navštívila
spomienka radostná a smutná z dávnych liet.
Mažiarik zacengal. Ja do izby som vletel.
Strom horel. Striebrila sa v ohni inovať.
Oči sa blyšťali od zapálených svetiel,
k Ježišu pomodliť sa kázala mi mať.
Pozrel som na matku… Obviata snehom jedľa,
pod čepcom — korunkou dve sviečky žiarivé.
Láskavé stúlila sa ku mne, k stromu viedla,
aby sa neprevrátil na stĺp v obdive.
Pozrel som na otca… Vráskavá kôra čelo.
List tváre na žlto čas zimný vyplákal.
Prsty jak korene… Mňa srdce zabolelo,
a na kolenách už som tíško zaplakal.
Ten stromec zázračný s rozplameneným zrakom,
cencúle strapaté s farbistým cukrovím,
oriešky so zlatom a šabľa so šišakom
i tátoš drevený zdal sa mi chudobným.
Lícami jarčeky mi tiekli ligotavé,
v kútikoch stretali sa vrúcne so slovy:
„Ježišu! Keď mi chceš dať dar, tak daruj zdravie
s chuderkou materou aj môjmu otcovi!“
Bratislava 7. decembra 1940

--- KAPITOLA 74 ---

Dar
Führer daroval Francúzom rakvu, v ktorej ležalo knieža z Reichstadtu…
[
69
]
Aké gavalierske gesto!
Noviny
„Sloboda, rovnosť, bratstvo, abo — smrť!“
Slobodu, rovnosť, bratstvo Nemci vzali,
a na znak smrti knieža z Reichstadtu
Francúzom s rakvou z kovu darovali.
Noviny píšu: „Gesto hrdinské!“
A Francúzsko je iste plné bôľu:
Pripomína mu, že je cintorín,
čo čaká, ozdobený — na mŕtvolu.
Nač spomínať, že Orol s Orlíkom
spať budú vedno v múroch domoviny,
keď Paríž cudzí je a cudzinci
z cudziny vrátili sa do cudziny.
Nie, nie, nie je to gesto hrdinu,
len chvála sluhov so zajačím srdcom,
že pán ich, žobrák cti, tú nebohú
žobráčku — starú slávu kope krpcom.
Bratislava 30. decembra 1940
[
69
]
Knieža z Reichstadtu
— syn Napoleona I. a Márie-Lujzy
                     Habsburskej, zvaný aj Orlík (Aiglon), umrel veľmi zavčasu na suchoty a do dejín
                     vôbec nezasiahol. Známy hlavne z Rostandovej drámy Orlík.

--- KAPITOLA 75 ---

Juhoslávii
[
70
]
Kto povie „áno“, toho zahluší.
Srdce a rozum, česť jak papier strihá,
vypáli znak svoj krivý do duší,
ústami vazalov sa do hviezd dvíha,
na lásku skrúti zvierací ich strach,
megafón osláv vnúti v ústa nemé,
zaďakuje mu brato-kráľovrah
v národa mene — za oslobodenie.
Kto povie „nie“, tých bude zabíjať,
ulúpi, čo sa dá a kraj im spáli.
Však ruky ako anjel vše chce mať:
krv, lúpež, oheň na druhého zvalí,
na toho, čo nechce za pána,
hoc toľko otrokov ho Vodcom zovie —
pomäteného satana,
čo celý svet by chcel mať vo válove.
Huč, aeroplán a kos len, guľomet!
Nech krv sa valí, oheň pečie!
Pozdravuje ťa nebo, boh, zem, svet!
S lejúcou krvou česť ti nevytečie,
česť oheň nespáli, cti vyhne hrom,
cnosť na rumy bômb príval nerozdlávi,
je večne víťaziacim výkrikom,
a večným ohňom, večným žriedlom slávy!
Bratislava 11. apríla 1941
[
70
]
Juhoslávii
— včas na jar dojednala vláda regenta Pavla a
               ministerského predsedu Stojadinoviča zmluvu s Nemeckom, ktorou sa Juhoslávia
               podrobovala fašizmu. V posledných marcových dňoch však regenta i vládu zmietol
               všeobecný príval nenávisti, a zmluva bola odvolaná. O pár dní začala vojna, ktorá
               síce skončila porážkou, ale zdržala Hitlera v útoku na SSSR a zmenila podstatne
               priebeh druhej svetovej vojny. Jesenský oslavuje v juhoslovanskom príklade to, čo
               žiadal od meštiackej Československej republiky a čo ona nesplnila.

--- KAPITOLA 76 ---

Močiar
Ja horu som chcel chváliť v tej úzkej kotline,
lež ona mladá leží tam pri močarine,
jak panna žijúca a krásna k nebohému
privráva sa mu len a túlieva sa k nemu.
V nebeskom slnci blyštia sa stromov koruny,
pramienok zazurčí v nej a vetrík zašumí
i jarček striebornou nitôčkou blysne v tôni,
na steble vysokom, jak z veže zvonček zvoní…
A chváliť nemôžem tie hory zelené,
tie čisté potoky, tie jasné pramene,
to nebo belasé, tie mraky kučeravé,
ich lesk a búrenie a tiché kvety v tráve.
Nemôžem! — Močiara ja cítim iba smrad,
v ňom samá žubrienka je, hlien, smeti, žaba, had,
a na ňom žabina sa stále zeleneje,
bez vlniek pohybu, so státím bez nádeje.
Jak očistiť sa mám tam, kde sa žaby kúpu,
kde vtáčik nezletí, kde nevidí sa strom?
Len cítim: žabiny sa inak nerozhúpu,
neplesknú, iba ak v ne hodím kameňom.
Jak chváliť?… Pri brehoch sa cez ten zápach plúžim
a hľadám kamene a nos si v prstoch držím,
len keď sa rozoženiem, zafufnem kameňu:
choď, prelom, rozštiep už raz tú lebku zelenú!
Bratislava 5. augusta 1941

--- KAPITOLA 77 ---

28. októbra 1941
Nestačí hrôza, hmyz, tma mokrých ciel,
nie delá, bomby, tanky, guľomety,
nie milióny pováľaných tiel,
by zabili deň, ktorý duša svätí.
Každá tá šibenica je jej chrám,
čo z trosiek rastie ako mäkká tráva,
svitania zora červeneje z rán,
z každého hrobu nový oltár vstáva.
Cez more krvi, sĺz deň prebrodí
a cintoríny na záhrady zmení,
zafúkne teplým vánkom slobody,
jak víťaz skvostmi jari ovenčený,
Vy, krv čo vlastnú dneska pijete
a tancujete pod šibenicami,
zradcovia podlí, kde sa skryjete,
do akej krtej diery, vlčej jamy?
Tmu niesli ste, v tmu zasotí vás krik
mŕtvych, ichž smrťou sbor váš dnes sa pýši,
zažmúri pri vás oči historik
a od hanby tvár dlaňou zacloní si.
Bratislava 27. októbra 1941

--- KAPITOLA 78 ---

Na front
Posielajú nás za kôpkou kôpku.
Budujú nám vlasť — v cudzine hrobku.
Aby tu mohli povýšene žiť,
musia ten národ pod zem ponížiť.
Aby ich trúby mohli znieť v zemi,
musí byť národ hluchý a nemý.
Aby sa mohli umom svojím skvieť,
musí náš národ celý osprostieť.
By šťastní boli a my v nešťastí,
vlasť naša bez nás a my bez vlasti,
bez práva žitie a smrť bez súdu,
ľud bez voľnosti, voľnosť bez ľudu,
chcú našu krv piť, naše telá žrať,
a preto musí národ umierať.
Kántria nás, kántria — v mene otčiny.
Kým nás neskántria, skántrime ich my!
Ten, kto ich bije, zrade kope hrob
a
doma
stavia
domov
pre národ!
Bratislava 10. januára 1942

--- KAPITOLA 79 ---

J. S. Macharovi
(K jeho smrti)
[
71
]
Že duša ako milá sklame zradne,
keď v lete niet už viacej plameňa,
keď srdce s krvou zastane a schladne
a novou milou smrť je studená?
Tá tvoja duša opustila ťa,
lež nechala tu toľko sŕdc a duší,
čo chytili ju, nimi objatá
je natuho a doma zostať musí.
Smrteľný úder smrť ti nesmie dať,
hoc nad tebou sa bude pomník vežiť,
bo vedels’ žijúc všetko povedať,
povedať slobodne a slobodne žiť.
Tí, ktorým tvoje slovo zasvieti,
tí, ktorých hrial si v časy chladné, chmúrne,
tí nedovolia nikdy umrieť ti
a spočívať spopolnenému v urne.
Bratislava 25. marca 1942
[
71
]
J. S. Machar
— Jesenskému bol Machar začas blízky v jeho
               počiatkoch, ale hlavne chcel svojou spomienkou vysloviť sympatie českému
            národu.

--- KAPITOLA 80 ---

Stretnutie
Si tisol niekdy celej vlasti voz,
keď išiel hore cestou spravodlivou,
robotník bez fráz, lžipátosu, póz,
bez hyperbol a bez superlatívov.
A dnes ťa dievča tisne pomaly,
ty sedíš zakutaný na vozíčku.
Kto pozná ťa a vidí, zažiali,
ako sa ticho šinieš cez uličku.
Ja nohy trsťou podopieram už,
po žatve temä, v očiach sa mi dymí,
maňušky kvetnonedeľné môj fúz,
z líc zmizli kopce, visia plásty hliny.
Chce sa nám našu biedu pod smiech skryť,
pristaviac vozík, smejeme sa oba,
myslíme v duchu, jak nás dokántriť
a skrčiť mohla k zemi zlostná doba.
No o živote zurčí vravy tok,
o kántrení a ničení ni slovka,
reč poskakuje ako odzemok
a rozohrieva nás sťa kontušovka.
Len čas je invalidom bez lásky,
s ním na koliesočká i s jeho dňami!
My napravíme svoje opasky
a zatočíme ešte valaškami.
Hoc chvíle udreli ťa trošíčku,
junáka ubiť pokus ich je márny
v pánovi s čiapkou, v malom vozíčku,
v kožuchu, pléde, kapcoch, s okuliarmi!
Bratislava 29. marca 1942

--- KAPITOLA 81 ---

Vladimírovi Makovickému
(Na osemdesiatku)
[
72
]
Belasý ohník v očiach rozpráva,
že je to duša dobrá, láskavá,
či zdraví ruka a či obracia
sa na dlaň, aby bola prosiaca,
či navrie na päsť tvrdú v krutom bití,
tá duša chrániť chce a úder chytí.
Si ako milostivý hospodár.
Je slniečko, je príval, hukot chmár,
je blýskavica hrozná do temna,
ty nájdeš pre každého semená,
čo vyrastú nám všetkým na nádeju,
kraj obživujú náš a rozosmejú.
A keby jazyk mal váš dlhý stôl,
riekol by, žes’ nám všetkým otcom bol:
slobodu našu hojdals’ v náručí
v presvedčení, že ružou vypučí.
Ty si ju ako vlastné deti choval
a na dospelú krásku vypestoval.
Možno, že padá sneh už na tvoj dom,
no jaro dýcha teplým kozubom,
možno, že máš už osem krížikov,
no v tvojich izbách plno kvetníkov,
možno, že uteká čas, ale márne,
tá dobrotivá duša nezostarne.
Jak ty si živil, nech ťa živí boh,
tak v sebe samom ako v potomkoch,
tak v národe! Nech vlasť je jak tvoj dom!
Nech blyštia sa tu tvojím klenotom,
čo svieti v duši ti za každej doby!
Nech je tu národ náš raz bez žaloby!
Bratislava 11. apríla 1942
[
72
]
Vladimír Makovický
— prezident a hlavný riaditeľ Slovenskej
               banky v Bratislave, popredného peňažného ústavu, ktorý bol naozaj v rukách slovenskej
               buržoázie. Okolo jeho rodiny a majetku v Ružomberku sa zoskupovala strana hlasistov,
               ktorá mala neskôr veľký zástoj v ČSR.

--- KAPITOLA 82 ---

Majstrovi Jankovi Alexymu
Hrobári za strieborných tridsať
chceli ti dušu pochovať,
nuž zakazovali ti písať,
zakazovali maľovať.
Umelci — hlavy, rúk mať nesmú!
Či mysleli si, babráci,
že predstihnú ťa, keď ti vezmú
štetec a stroj tvoj písací?
To drobné vši len robia šanty,
chcú spité krivou cestou ísť,
namiesto tela diamanty
obsadili a mienia hrýzť.
Nakresli chytro obraz malý
ťa milujúcim na radosť,
jak vši tie seba zabíjali,
keď nevedeli cicať skvost.
Bratislava 16. apríla 1942

--- KAPITOLA 83 ---

Otrokári a otroci
Povedz pravdu do očí,
hneď ťa otrok o zem šmarí.
Otrokára otroci
najväčší sú otrokári.
Pre nich ľudská veleba
obsluhovať svoju hanu,
nachrákajú na seba,
keď to robí radosť pánu.
Panský korbáč nad nimi,
oni ho však v rukách majú,
paprčkami vlastnými
seba samých zošľahajú.
Nieto pre nich pomoci.
Otrokára líce žiari.
Otrokára otroci
najväčší sú otrokári.
Bratislava 21. apríla 1942

--- KAPITOLA 84 ---

Mladému páru
(K 30. aprílu 1942)
Je za dvermi budúcnosť. Nevieme, aká.
Sme zvedaví na ňu, no tají ju boh.
Vás oboma rukama čaká a láka,
je čas v jednej, v druhej má Šťasteny roh.
Tou jednou z vás bude brať mladostí zlato
jak zlodejka idúca so životom,
a druhou z nich, môže byť, obsype za to,
jak darkyňa, ružami celý váš dom.
Hľa, vyrástli kvety tu na stole hostí.
Ich vôňa a farba, ich úsmev a jas
nech prejdú ta za dvere do budúcnosti
a plnia vám chvíle, čo ukradne čas!
Bratislava 24. apríla 1942

--- KAPITOLA 85 ---

„V“
[
73
]
Kto vrabcom je, ten nie je sokolom,
hoc zobáčik svoj v jeho perie vhrúži,
kto lopúchom je, nie je topoľom,
hoc s pätami sa jeho denne druží.
Kto chabcom je, ten nie je hrdina,
hoc zdobí šat ho, ostrohy a čižma
a vystaví sa o ňom listina
a na prsiskách azda veľký kríž má.
Kto vodcom je, ten nemôže byť kmín,
čo v lúpežiach má iba zaľúbenie,
hoc biča praskaním a hrešením
pred sebou ulúpené stádo ženie.
Kto pre národ chce apoštolom byť,
v remesle diabla nemôže byť vinný,
musí mať čistú myseľ, čistý štít,
reč čistú, ruky čisté, čisté činy.
Hrdina, sokol, vodca, apoštol!
Čo za tituly pre seba si zhabol?
Len okrúhlejší si, jak predtým’s bol,
vrabec a lopúch, chabec, kmín a diabol!
Bratislava 5. mája 1942
[
73
]
„V“
— znak vodcu (Hitlera, Mussoliniho), ktorý fašizmus
               zbožňoval a všade rozširoval.

--- KAPITOLA 86 ---

Hrozba stromov
Nech ten, čo toporom nám k smrti zvoní,
má rozum a má svedomie!
Na nežný vetrík prikyvujú stromy,
na búrny vietor rozkníšu sa: Nie!
My nedáme sa kmásať! A ak predsa
nás rozzlobený vietor doláme,
nech fúka potom do prázdneho vreca,
ovocia preň viac nedáme.
Lež dáme z tela na tyč pre zástavu,
na cepy, na poriská, do tĺkov!
Niet vetriska, čo neprebil si hlavu
a ktorý nikdy nezmĺkol…
Čo rozdrapuje sa, čo besnie, zúri,
čo nedovoľuje tu narásť nám
a seká naše pne jak stĺpy vzbury?
Pláň plochá s jamou dávno čaká naň.
Tá na plecia ho medzi hrudy zloží,
hrob neoznačí kopček, krížik, krík,
nik k rozbitej mu hlave nepoloží
smútočný veniec, nezaplače nik.
A nám a nám už zacelejú rany,
pustíme k starým nové korene,
hoc dokmásaní, hoci dolámaní,
my musíme rásť a rásť budeme!
Bratislava 8. mája 1942

--- KAPITOLA 87 ---

Do pamätníka
(Pani Š. A. B.)
[
74
]
Čo obrazov tu! Izby v plnom kvete.
To majster záhradník v jar ešte verí…
Má z najkrajších fárb na palete
najkrajší obraz v ateliéri.
V ňom slnca lúč, čo voda rozdrví
na kúsky, ktoré hádže do tmy v kúte,
v ňom noci krása je jak obrvy
od ohňa čiernych očí obškvŕknuté.
V ňom veselosť je smejúcich sa slov,
cvendžia jak rudé čiašky plné pery…
Najkrajší živý obraz umelcov
z najkrajších farieb v ateliéri.
Bratislava 21. mája 1942
[
74
]
Pani Š. A. B
— Pani Šáre Alexy-Bonganovej, manželke Janka
               Alexyho, ako to vysvitá aj z textu básne.

--- KAPITOLA 88 ---

Stanoviská
Jar z komína už sfúkla čady.
Miesto nich na ňom nový hosť:
zobáčkom svojím mladý drozd
dľa starých novú pieseň ladí.
K nám z výšky padá hvizdu skvost
bez nárokov a bez hrdosti.
Aký to nápev milý, prostý,
a aká radosť, veselosť!
Vypúšťam z ruky zväzok malý
ovocinára — básnika.
Hvizd sa ho bôľne dotýka.
Do všetkých drozdov veršom páli,
že čerešne mu pozobali.
Nech radšej kuvik kuviká!
Bratislava 25. mája 1942

--- KAPITOLA 89 ---

Strašiak
Čím viacej sa mu neverí,
tým viacej žiada dôvery.
Pre dôveru sa priláska
i čertu, keď ho vyfliaska,
na brucho padnúc holduje,
keď do očí mu napľuje,
zahrňuje ho poctami,
keď v spupnosti ho pohaní,
o láske k nemu hovorí
zakaždým, keď ho pokorí,
povďačnosť berie na ústa,
keď vlastnú krv mu vypúšťa,
s oduševnením ožije,
keď kričí naň, že mŕtvy je.
Tak ide kvôli vzkrieseniu
na pohreb sebe samému…
Kto je ten netvor úbohý?
Duch porobenej mátohy,
čo o polnoci v poplachu
len seba straší od strachu.
Je dvanásť… V prvej hodine
my ducha toho zabime!
Bratislava 10. júna 1942

--- KAPITOLA 90 ---

Stratená dôvera
Deň celý prestrieľal, až na úpätí hory
sa zvalil do trávy a sladko zahovoril:
„Slimáčik, ukáž mi tie dýčky, ktoré máš,
s tou jakobínskou čiapkou sa s parožkami plaz.
Otvor si korýtko, jak knižku, žabka malá,
skáč, kŕkaj do sboru, čo by si nespievala.
Mravček, ty opusť dom, bež v šíro-šíry les,
batôžtek nájdi si a do paláca nes.
Praď, pavúk, halúzky zviaž tenunkými sieťmi.
Včelička, opusť úľ, leť za pestrými kvetmi.
Vtáčatko, naplňuj celý deň štebotom,
pleť hniezdo pre malé a vysedúvaj v ňom,
kŕm ich a priúčaj, by bavili môj sluch.
Kormidluj chvostíkom v potôčku horskom, pstruh,
vyhoď sa nad vodu, rozdúvaj svoje plutvy.
To všetko poteší ma, vábi kúzlom krás!…“
Lež tíška zradzuje: „Nik neverí ti z nás.
Si človek, najlepšie je pre nás, keď si mŕtvy.
Pod tvojou podošvou sa mrví dom môj v trosky,
čiapočku stŕhaš mi a musím stiahnuť rožky.
Korýtko rozpučíš, vyhádžeš z bývania,
zlosťou sa rozčúliš od môjho kŕkania.
Radosť ti pôsobí, keď kopneš do paláca,
kam brat môj s bremenom sa v svoju chyžu vracia.
S pôžitkom pavúčiu ty pretneš moju sieť.
Kvet kmášeš predo mnou, hoc tebe zhŕňam med.
Tvoj syn môj zobáčik a štebotanie zviera,
roztrúsi hniezdo mi a mladé povyberá.
Hák pustí železný a krivý do vody,
najprv ma obesí a potom vyhodí.
Bežme pred človekom, ten na nás všetkých zlý je.
Tieň jeho nesie smrť, kým hýbe sa a žije.“
A človek pod horou od smútku zastenal:
„Dôvera nevráti sa nikdy stratená.“
Zmĺkol a zmeravel jak v tráve brvno nemé…
Zas všetko ožilo, čo zmĺklo zmeravené.
Bratislava 26. júna 1942

--- KAPITOLA 91 ---

Liv
(K narodeninám svojej ženy.)
Starec sa vždy chce k mladým rokom vracať.
Ja spomínam si, keď si mala dvadsať.
Dušička moja!
Duch jeho stále časy porovnáva,
či nemôže, či môže kričať: „Sláva!“
Dušička moja!
To tmavé zlato vôkol tvojej hlavy
dnes pri sluchách má pásik popolavý.
Dušička moja!
A hebkú ruku ako zo zamatu
dnes premenil čas na dlaň mozoľnatú.
Dušička moja!
Krok pružný tvoj a elastické ramä
dnes pochmúrny čas niekedy už láme.
Dušička moja!
Predtým si nosievala iba kvety,
dnes nosíš nimi kaleráby v sieti.
Dušička moja!
Predtým sme chodievali na prechádzky,
dnes je pán Šimek
[
75
]
predmet tvojej lásky.
Dušička moja!
Predtým sme v tanci krútili sa z chuti,
dnes skrúti ťa vše ryba do Reduty.
[
76
]
Dušička moja!
Predtým si záušnice v ušiach mala,
dnes za hrsť groša si ich odpredala.
Dušička moja!
Hej, boli cesty, zábavy a hračky,
dnes luxuješ a drhneš kolenačky.
Dušička moja!
Predtým smiech zvonil tvoj i počas biedy,
dnes práve tak ním zvoníš ako vtedy.
Dušička moja!
A ako predtým, pánu bohu chvála!
byť mojou dušičkou si neprestala.
Dušička moja!
A ako predtým jeden byt nám sluší,
ty v mojej a ja v tvojej bývam duši.
Dušička moja!
Bratislava 10. novembra 1943
[
75
]
Obchod s rozličným tovarom.
[
76
]
Hostinec a kaviareň.

--- KAPITOLA 92 ---

Rozjímanie v koncentračnom tábore
Dňom, nocou horí krematórium,
v ňom holých pražia, ktorí sú nie milí.
Nunc pulvis ero, quia pulvis sum.
[
77
]
Som tuná nato, by ma spopolnili.
K víťazstvu môže prispieť mŕtvola
bez masti, klobás, jaterníc a škvariek:
Za hrnček šedivého popola
manželka dá im pätnásťtisíc mariek.
Zotri si, žena moja, slzy z líc,
nad hrnčekom tým škoda tvojho žiaľu,
veď pätnásťtisíc na pätnásťtisíc —
podpaľač príde k svojmu kapitálu.
A daj si dobrý pozor na pánov,
spýtaj sa znalca prv, než povieš: „Platím!“
Či nedali ti popol z potkanov?
Ak áno, možno, že sa ešte vrátim.
Bratislava 13. mája 1944
[
77
]
Nunc pulvis ero, quia pulvis sum
— (lat.) Prach som a v prach sa obrátim.