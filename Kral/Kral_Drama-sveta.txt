--- KAPITOLA 1 ---

I. Minulosť a prítomnosť
Obsah
Na rumoch vekov
Strom nesmrteľnosti
Vyslobodenie
Dvanásť slov
Dievča
Starý človek
Zlí duchovia
Úkazy
Dávny kamarát…
Sen
Ovčiar
Sedliak
Remeselník
Matka, učiteľ, žiaci
Videnie
Mladý pán
Súd
Kliatba a trápenie
Zloboh
Na rumoch vekov
[
1
]
(Itália, Zrúcaniny starého Ríma, pri Tibre zrúcaniny jedného amfiteátra, kde-tu rozvalené stĺpy.)
Július Caesar
To je Rím dávny, to je mesto sveta!
To je kraj činov! Úbohí potomci,
kde máte vôľu, kde dedičstvo otcov,
vy záhaľčiví, bezdušní potomci!
Týchto sa rumov ešte časy boja,
planí holomci ak’ stoja, tak stoja.
Kde je rímsky svet? Kde je rímsky život?
Tiber ak’ predtým, tak aj teraz beží
a sláva otcov, sláva orlov našich
vo tme, vo mraku, v hnusnom hrobe leží.
Neletí orol ponad hory-doly,
bez krídel piští v ohavnej nevoli.
Čo bude pišťať, pre Boha večného?
Román v pletkárstvach, kým žije, sa snuje -
nedbá on na vlasť, nevydá sa v obeť,
radšej sa zrobí, že to nepočuje.
Čert vezme pletky, to je jeho dielo,
čo som ja zrobil, kde sa to podelo!
Čo som vykonal v mene našich bohov,
moje víťazstvá — Francia a Britaň!
Duma veliká — moja obeť chladná:
Konáš, vykonáš — komu? Čertovi daň.
Splietol som korbáč na vrahov tarpejských,
spravil som sídlo veľkej moci, sily,
ale čo naplat… Dôjde tam ohava
a môj Rím vlastný dusí, zakosíli.
Nieto človeka, čo by mal meč svätý,
na rumoch slávy tarpejskej viedol súd,
nieto pomoci pod jarmom bezbožným,
moce sa hocak k potupe zvyklý ľud.
Sláva ti, ty si vzal veniec znectený,
spľuvaný celkom, hriechmi potupený,
a položiac si na tvoju si hlavu,
dal si mu ešte akú-takú slávu.
Napoleon
Ale kde sláva, kde tiež dielo moje?
Ono tak práve leží ako tvoje,
iba pamiatka na svete ostala,
všetko už inak na svete vypadá.
Národy tak sú, ako predtým boli,
každý po starom morí sa a báda.
Boli to časy môjho panovania,
chcel som potupiť hada ohavného,
čo sa do srdca potichučky vkradol
a ničil kvety života vyššieho.
Zrútil som načas, bola vo mne sila,
ale vtedy mi hodina odbila.
Teraz je koniec — ľud o mne rozpráva
ako o sani, čo ničí a kazí,
keď chce odohnať čas rečou ničomnou:
Ten iba robil na ľudí povrazy.
Ľud o mne vraví, keď nemá inej hry,
v mojich ťaženiach ak’ v hruškách preberá,
len dáky vojak ma v hlbine nosí,
ktorý od hladu dobre nezomiera.
Len dáky vojak ma v svojom srdci chráni,
ktorý sa túla biedne po žobraní.
Caesar
Zhasol si, zhasol velebne a slávne.
Sú duše, čo ťa do srdca prijali
čisto — ale mňa moji nástupcovia,
moji potomci na posmech vydali,
že by to bola duša podlá, malá,
čo moje meno by nepreklínala.
Na mene mojom časov, vekov kliatba,
národy ono ku sláve neviedlo,
ale ničilo ako šarkan dáky.
Na ktorú ono raz krajinu sedlo,
vypilo slzy tie ostatné z oka,
aby nebolo iba púšť hlboká.
Junius Brutus
Kde sú tie časy — ty si ich nevidel,
keď Tarkvín z Rímu ako besný letel
a my ta za ním po poliach, po dolách
ako najatí. To bol skok, to bol strach!
Vtedy to inak na svete sa žilo,
keď kto vypálil, vtedy hneď strelilo.
Kde sú tie časy! Ty si ich nevidel,
keď Tarkvín z Rímu ako besný letel.
Hriech sa urobí, padne Lukrécia,
nemáš už viacej kráľa Tarkvínia.
Hriech jeden mestu celkom dá beh nový,
hriech jeden všetko v potupu uvalí.
Prekliato meno kráľ na večné veky,
aj tí, čo by ho len na ume mali.
Prekliaty zákon, čo z hriechu vyteká,
prekliato všetko. Putá von rúcajú,
rabi sú voľní, dlžníci slobodní,
Rimania voľní ak’ orly lietajú:
Rozneste, vetry, Rím na známosť dáva,
že už viac nikdy kráľov neuznáva.
Marcus Brutus
Sláva je Rímu od vekov naveky.
Preukázal sa, keď prišla hodina,
železný Riman, keď búrka nastala,
od orby ujdúc, strhol svoj meč z klina
a letel v pole, kde ho vlasť volala,
a letel prosto v náruč jasnú slávy
a lámal vrahov vôľu duchom chladným
a strašil ohňom smrti pohľad tmavý.
Krv jeho chladná: kde vládať — tam vládať,
alebo v bitke kde padať — tam padať.
Junius Brutus
Veliký je Rím, slávne jeho meno,
Naveky ono bude osláveno.
Marcus Brutus
(na zem zahľadený, upriami sa na jednu kosu a zdvihne ju.)
Kde sa to vzalo! Veď to z môjho meča.
Ale! Ba je to tak, tu je moje meno.
Oh! Meč slobody, aké máš osudy!
Divne ťa váži terajšie plemeno.
Junius Brutus
To je sloboda týchto špatných vekov,
ej, škoda, Bože, našich starých vekov.
Marcus Brutus
Ten kus ocele hrúzu krvi stálo,
tisíc obetí na svete padalo.
Tisíc obetí! By z krvi, plameňa
národom vyšlo predsa raz spasenia.
Tam pri Filippách, ak’ by teraz hľadel,
keď naše vojská po poliach lietali,
bola to bitka, porážka osudná,
naši vrazi sa na smrť-žiť hádzali.
Ostatný kvietok rímskeho národu
padol na poliach za otcov slobodu.
My sme tam padli za tento jeden meč,
dedičstvo krvou kúpené nechali
potomkom podlým. Tí teraz skrčení
celkom zabudli, čo majú, čo mali.
Svätý meč, svätý, dožil si sa slávy!
Sloboda, kde si! Dožilas’ sa zmeny!
Biedny darebák hľadá si s ňou živnosť,
aby predĺžil vek bez všetkej ceny,
aby raz, keď sa natrápil, namučil,
mizerné telo črviakom poručil.
Veliký Caesar! Môj ťa duch objíma,
už pred mojima ty čistý očima.
Ty si vzal meč ten, do blata hodený,
ku tvojmu boku, víťaz oslávený.
Aj uzrel som ťa pri Filippách v noci,
nie zomdleného, ale v sláve, v moci.
Napoleon
Máme my všetci ťarchu, ale čože!
Ako sa stalo, my sme nie príčina,
my sme robili, ako čas ukázal,
keď nás nadišla osudná hodina.
Už či sme svetu s tým dačo pomohli,
my sme robili, ako sme len mohli.
Caesar
Kto dačo robí, nech nikdy neničí
a keď chce ničiť, nech predkom zaplatí,
na koľko zbojov žaluje pamiatka!
Čo sa skazilo kedy? Kto to vráti?
Nešťastná duma! Zbojov, ponosov strach!
Človeče, čo tu hľadáš na mohylách?
Človek
Blahoslavení vo vašom dumaní!
Vás ja tu hľadám, sveta velikáni.
Caesar
Blahoslavení, neblahoslavení —
kto pokojom je ešte nevenčený,
komu sa ešte veľká myseľ snuje —
a táto skala ani mak nečuje.
Napoleon
A táto skala pustá, temná, hluchá,
darmo hľadáme, koho tu niet — ducha.
Caesar
Ej, rumy, vás sa ešte časy boja —
planí holomci ak’ stoja, tak stoja.
Marcus Brutus
Neletí orol ponad hory, doly,
bez krídel piští v ohavnej nevoli.
Napoleon
Duma predivná! Kto nevidel, vidí,
čo bolo, viac sa nikdy neodhalí.
Ale nebojmes’! Svet sa nový blíži!
Človek
By ste mu dumu vašu povedali.
Skloňte na lono velikánske hlavy,
zložte na prsia všetky vaše túhy,
prostí bremena! Svetu ich poručte -
nastúpia v svete, Boh dá, ľudia druhí,
nebude stenať vše bedosť v nevoli,
poletí orol ponad hory, doly.
. . . . . . . . . . . . . . . .
Na skalách čiernych, sem-tam rozhádzaných
pusto, len mesiac kus spoza chmár bočí.
Dva orly, také sťa tá čierna hlaveň,
sedia ak’ skaly a hľadia si neme,
okolo všetko či mŕtvo, či drieme,
či strach, či hrúza, alebo nábožnosť.
Samé pamiatky, samé čušia hroby,
na rumoch vekov, na mohylách sveta
ako kamenné dve stoja podoby.
Stoja a hľadia si do očí neme,
okolo všetko či mŕtvo, či drieme.
Strom nesmrteľnosti
[
2
]
. . . . . . . . . . . .
Už všetko je het — ostatné je slovo.
Za slovom ticho — tam sú všetky sily.
Ó, keby mal kto aspoň teraz ta ísť,
zaplakať na tie nešťastné mohyly,
keby bol jeden srdca citlivého,
vôle velikej a ducha silného,
by aspoň na ne svätú žiaru vylial!
Sláva vám, bratia, hoc vám ju osud vzal,
sláva vám, bratia, keď vás smieť nazývať,
vy ste vedeli čo za svet zomierať,
vy ste vedeli kopnúť na stranu svet
a ta podvýšiť slávny, velebný let
za vyšším, vyšším, čo ste nedostali,
ale sláva vám, že ste len žiadali.
Sláva vám, bratia, pokoj vašej duši,
žili ste, ako sa na ľudí sluší,
viacej aj viacej — veľké vaše činy.
No jest jeden mrak strašný — ten jediný.
Nejeden človek preň celkom bez viery.
Jest to taký mrak bez konca, bez miery,
ktorý vás strčil naňho sa valiacich —
smutno vidieť vás v mrakoch sa točiacich.
V mrakoch velikých, v ktorých len vzdycháte
a hore vyššie smutno pozeráte
okom kamenným ako dáke skaly.
Či ešte ľudia na svete ostali?
Znám váš lós, bratia, znám vaše myšlienky,
znám, čo súdené, čo má na svete byť.
Sláva vaša je tuhšia ako ten mrak,
vy nemôžete tak len v mrákotách žiť
bez veľkej vôle ako vo väzení,
nastúpi i vám, i vám deň súdený,
nastúpi deň vám, a to deň váš prvší —
dosiaľ len bolo biedne klmačenia.
Čakajte, duchy, svet sa popremieňa,
vypustia i vás raz z toho väzenia.
Veď ste vy svetu, vy ste Bohu žili;
ako by ste vy v takých mrakoch hnili,
ak’ by ste mali miesto venca pleseň?
Ešte hádam je dáky duch na svete,
ktorý má myseľ, srdce otvorené,
svetu ktorého ešte preniknete,
ktorého srdce za tým všetkým horí,
čo nosí pečať veľkosti pokory.
Vyslobodenie
[
3
]
I
Žili ste, kolosy sveta,
kto by to mohol zatajiť?
Vy ste znali, čo je robiť
a čo zarobené hájiť.
Netriasli ste sa pred smrťou,
keď bolo mrieť — ta ste mreli;
nie, ak’ by si dakto myslel,
vy ste boli za to celí.
Málokto vás pochopuje,
málo je sŕdc teraz živých;
srdce červ hnusný zožiera,
netrpí myšlienok vyšších.
City vyššie celkom zhasli,
nieto pre ne v svete domu —
terajší svet sa pechorí;
ale pre koho? Nikomu!…
Nikomu! — Vy ste už tam preč,
na hroboch vašich pustota —
keby aspoň to nie viacej:
ale ohavná samota!
Daj, Bože, dačo voľnejšie —
na svete žiť je — ťažoba;
kde sa vrhneš, duch plesnivý
a tá najväčšia choroba!
Kde je sláva sveta tohto,
kde oheň vyššej slobody?
Mená dobre ľudia znajú,
ale v porobe národy.
Jest puto jedno, nie to železnô,
ani z tuhého oceľu;
ale jaj tomu, koho postihne —
zamračí tvár si veselú.
Nekuje to puto kováč,
nezdá sa, že by ťažilo;
skáče otrok spievajúci,
ale srdce — keby žilo!
Keby človek na svoj obraz
pozrel z duše hlbokosti,
a pozrel potom na seba:
vyskočil by v zúfalosti.
II
Sláva vekov v hlbokej starine —
starina — poklad jediný,
keď prebehúval jeden vyšší zápal
sveta tohoto rodiny.
Poklad jediný, kdeže sú tie časy?
Kde duše veľké? Duchovia?
Duchovia zmizli, na holej zemi
tupia ich pamäť synovia!
Kde ležia? — V zemi… A na ich mohyle
miesto pomníka slávneho
uvidíš hanbu, potupu sveta,
draka, strigôňa dákeho.
Tak je! Na hroboch dávnych predkov našich
draky hlavasté vstávajú:
beda je svetu v porobe dýchať,
ale ľudia — to nedbajú!
III
Hnusnosť — bez konca, bez kraja,
kde sa zdá sila, tam psota —
jedna čižma, jedna bota:
ký je to čert za robota?
Nazdáš sa po svojom oku,
že všetko je len zo zlata;
never tomu: ešte duch spí,
ako môže, každý pláta.
Never tomu: Slovanov niet,
ešte len vyšli žiadosti,
ktorí nič nechcú, len pchať sa
ako nevoľní hosti.
Hosť každý, len každučičký —
hocijaký podlý kramár;
ľahko hosťom každému byť:
ale kto bude hospodár?
Kto uhostí nevoľníkov?
Jedenkaždý zato žije! —
kto uhostí nevoľníkov,
kto stoly jedlom zakryje?
Kto vyjde a povie: Ticho!
Bez všetkej pýchy tichučky:
Krajania! tu máte všetko,
to je môj poklad celučký!
Kto vyjde a povie svetu:
Všetci pite, všetci jedzte,
každý, čo môžeš, uchyť si,
no nikomu nepovedzte! —
Jedného dopredku ženie,
to druhý za slávu horí,
toho zádrapka len dáka,
toho zastihnú potvory.
Ten chce k dačomu sa dostať,
preto sa dvíha horeká:
no, bratia, z toho všetkého,
čo hľadáte, nevyteká!
Vaše práce, vaše diela
tak ako luny zahynú,
keď prestanú búrky strašiť
túto plačlivú rodinu.
Búrka väčšia všetko skazí,
čo bude len môcť popadnúť;
nebude žiadnej milosti,
všetko pred ňou musí padnúť.
Čo bude páchnuť žiadosťou —
v prudkom ohni všetko stopí,
od času, ako svet stáva,
nebolo takej potopy.
A dobre — raz od črvoče
svet sa musí oslobodiť:
a to stane sa budúcne,
ani inak nemôže byť.
Príde hodina osudná,
tá, ktorá sily rozviaže,
potom sa až, čo je sláva,
ešte len svetu ukáže.
Každý sa veľmi zadiví,
čo to na svet tento príde;
moc hviezd zapadne na nebi,
moc zo tmy na svetlo vyjde.
Nepôjde tam podľa váhy,
ba ani na hnusnú mieru:
i sláva tomu, čo len babku
dal srdečne na oferu.
Sláva tomu! Jeho peniaz
nikdy na svete neminie,
skorej slnko, hviezdy, mesiac,
na svete všetko pominie!
IV
Noc tmavá, noc tmavá! Kde sa len obrátiš?
Svetielka nevidno, čo dukát zaplatíš;
čo by si dal dukáty nevidíš svetielka,
tma je jak v pivnici abo v rohu veľká.
Kde je tma, ta je tma, o to my nedbáme,
len si my sviečočku zapálenú máme.
Sviečka zapálená izbu osvieti dosť,
čo vidím, to vidím, to je moja vlastnosť!
To čeliadka moja, to moja ženička,
za inším nežiada si moja dušička.
Sviečka dohorela a knôtik zhasína,
už si svoje vidím — všetko preč pohýna.
Čokoľvek si robil, všetko bolo málo,
daromné sa tvoje svetlo ligotalo.
Svetielko skapalo a ty neskapals’ s ním:
zase pusto, temno, ako bolo predtým.
Boh opatrí izbu, čo je hneď noc tmavá,
nech si stará baba pri kozúbku spáva,
nech si pri kahanci ľudia vedú reči,
pre seba hotujú všakovité veci.
Šuhaj von vychádza do nočnej hlbiny
a v mraky tie pusté pustí hlas jediný.
Pustí hlas jediný akoby do mora:
Kedyže vystúpi svetu jasná zora?
Kedyže vystúpi, kedyže vystúpi,
kedyže sa z noci jasný deň vylúpi?
Ale noc je temná, bez konca, bez kraja,
slovíčko je slabé tichého šuhaja.
Drobunký dáždiček, nepostačíš poľu:
šuhaj skamenený zase padá dolu.
Jeho slovo tiché tratí sa v hlbine,
šuhaj pustý leží na zemskej hladine.
Na zemi akoby k hrude prirastený,
nevidí mesiačik žiaden zatemnený.
Ale hoc za chmárou teraz mesiac svieti:
dá Boh, svojím časom spoza chmár vyletí.
Čo by nevyletel — veď je šuhaj mladý,
čo by nevykonal, čo by nevykázal
ten, komu Pán svoje poklady ukázal!
Dvanásť slov
[
4
]
Minuli časy, plné slávy, sily.
Odleteli ta — Kde? — Niet viacej oka.
Svet mlčí, iba povesť nám hovorí,
rozliata po svete hlboká.
Keď viac nevidno nikde toho kraja,
povesť nás jedna s velikosťou spája.
Loďka maličká po svete sa tára,
moria, jazerá veľké spájajúca —
Kde boli vetry, ty si tiež tam bola,
ty si hľadela, činy hľadajúca,
ty si hľadela z vĺn na veľké činy,
keď príde na to, aby si svedčila,
aby neskapal ani len jedinký,
aby nič vlna morská neschytila.
Myslel som dlho, hľadal som čos’ dlho.
Nejeden deň — noc bol som zamyslený.
No, chvála Bohu, našiel som, čo hľadal:
Tu je ten prútik dávny, vychýrený.
Moc jeho veľká a sila jeho je:
Čoho sa dotkne, to hnedky ožije.
Tu je ten prútik, oddám sa do spevu,
nech sa mi žiadosť nasýti horúca
a duch utíši veľmi pobúrený —
to je jedinká moja žiadosť vrúca.
Dievča
[
5
]
(Kraj veliký, kde-tu hory, jazerá. Vystúpi najprv jedno dievčatko do hory.)
Stromčeky moje, stromky utešené,
horeká sa do výše strmiace,
vaše konárky, vaše listy zelené —
pre dušu jedlo sýtiace.
Deň sa pominul, večierok nastal,
slnce za vŕštek zachádzalo —
Sadla som si do kreviny na mach,
srdce moje tak hupkalo.
Sadla som si na mach do hory zelenej,
medzi zelenú húštinu.
Spievaj, vtáčatko, spievaj, vyspievaj
našu zelenú dolinu.
Spievaj, vyspevuj nám po doline,
leť dolu — tam je potôček,
pri potôčku koliba a na nej
jeden maličký oblôček.
Čo, maminka, robíš? Či pri ohni sedíš?
Či pri prsiach maličké držíš?
Nedržím, nedržím, teraz mi zaspalo,
veď ho tu ležiace vidíš.
Nedržím, nedržím, ale vlásky češem,
môjmu milému prečesávam
a rumenné líce môjho milého
lecikedy bozkávam.
Milý môj, milý, keď ťa ja vidím,
srdcom mi prechádza žiara
a hore rastiem ako ten topoľ,
ako ten jaseň za jara.
Rasť mi, jasenček, rasť mi, topoľček,
rasť i ty, ruža červená,
rasť medzi ružou, medzi topoľom
aj rozmajria zelená.
Ty, rozmajria, pekný kvietoček,
rozkvitaj medzi kvetami —
nože, dievčatko, jednu pesničku:
Išlo dievča za húskami.
Spev
Išlo dievča za húskami,
za húskami, za bielymi,
poľom od číreho zlata,
horičkami striebornými.
Išlo, išlo spievajúci,
spievajúci, húkajúci:
Hús, hús — hus, hus, hus bielená,
keby mala tvoje kriela,
nešla by ja lúkami,
no by pod nebom letela,
s obláčkami gagotala
hor’ po nebi — ta vysoko —
kde len si duša myslí,
nie to by zasiahlo oko.
Veď ty máš dušu, dušičku,
sivú ako holubičku,
devulienka, kvetná víla,
povedz nám, čos’ tam skúsila.
(Toto prejde. — Diera jedna v hore, tam je jeden starý človek.)
Starý človek
Už som si prácu dokonal,
čo som mal, to som okopal.
Vinička je okopaná,
modlitba je dokonaná.
Údolie bujné, stromy veličizné,
tam sa mi srdce zdvíhalo —
ono po stromoch ak’ vták lietalo,
na všetko pilne číhalo.
Srdce nemalo miesta v hlbine,
oku belasému závidelo
a ako vtáčik, tak do húštiny,
do vrchov veľkých letelo.
Letelo srdce ako motýľok,
sotvyže dalo znamenie —
zmizlo na vlnách hôr veličizných,
kape vĺn živých trasenie.
Sadnem na horu, tam, na vysokú -
nebo ako sklo tak sa jagalo.
Prišli na myseľ časy mi dávne,
čo sa kedysi na svete stalo.
Hej, ty dolina, pekná dolinečka,
hej, ty potôčik naprostred lučine!…
Pásol sa jeleň na tej lučine,
jeleň — a to na jedine.
Jeleň, jelenko, nože si ľahni,
ku mne pekné tvoje rožky,
ešte som dosiaľ veru nevidel
na svete také parožky.
Sem hlávku tvoju, sem na koleno,
nech ju vyhladkám po vôli mojej —
ja tiež sa táram po poliach ak’ ty,
u mňa je tiež zvyk slobody tvojej.
Jelenko drahý, kdeže ty bývaš,
keď noc sa čierna rozkladá?
Jelenko, či ti zima nebýva,
keď bystrá rosička padá?
Kde vtedy bývaš, keď ja samotný
kladiem ohníček v húštine?
Či ty máš druhov, máš kamarátov,
či si len tak na jedine?
Zlí duchovia
[
6
]
Hej, chlapci, hore, poďme do hája,
na tú zelenú lučinu!
Skladieme oheň, vyvalíme sa
pod tú vysokú svrčinu.
1
Už dávno karty hráme,
čas len daromne mrháme.
Bolo by už dačo robiť,
mohlo by nám toto škodiť.
2
Nech sa robí, čo sa robí,
len my dobrú vôľu majme,
tešme sa vždy a veseľme
a o inšie nič nedbajme.
3
Čože nám je do inšieho?
Máme vari všetkých doma,
aby sme sa mali starieť,
by to bolo do paroma.
4
Ja sa tuto povaľujem,
ak mi je dobre ležati,
čo by ste mi hocčo dali,
veru by vám nechcel vstati.
5
Jaj, dajteže rečiam pokoj,
preč s takými myšlienkami!
Kto to slýchal do týchto čias
medzi našimi bratami.
7
Či čušíte! — ľaďže ti ho!
Už len musíte poslúchať,
nebudete vždy len ležať
a leckedy mechy dúchať.
8
Vidíte tú smolu v kotle?
Ľahko mušky vyženieme,
ak sa nebudete držať,
sladkú vám žilu nájdeme.
10
Nechajme karty na stranu,
preč s nimi — času nemáme!
Teraz sa o inšie karty
na tom svete postaráme.
Inšiu hru teraz nájdeme,
nepôjde tam na dukáty,
ale pôjde tam na duše —
sto ráz viac hra navráti.
Úkazy
[
7
]
Duch 1
Nad zemou pusto, jaj, pusto, ak’ v hrobe —
Duch 2
Akože má byť inakšie v porobe!
Duch 1
Videl si koňa?
Duch 2
Videl si človeka?
Čo má odplatu za všetko, čo stroví:
nosia sa na ňom, on prudko uteká.
Duch 1
Aká je lepšia odplata volovi?
Duch 2
Ani nemyslí o svojom určení,
tiaha ako kôň dobre vypasený.
Duch 1
O vlasti nezná, stajňa je vlasť jeho.
Válov je všetko, doňho letí oko,
tam duša letí človeka biedneho,
padnutá na zem, ah, na zem hlboko.
Stajeň jeho vlasť — válov je vyššia vlasť,
reťaz spojuje tieto vlasti vedno.
Ak’ zná pozerať na teba duch vyšší?
S plačom či s hnevom, pokolenie biedno?
Žiaľ by umoril, zadusil ako dym,
čo sa zo smoly hore kúdlom valí.
No, prídu časy, že sa zvlečú šaty
a že sa všetko ľudskosti odhalí.
Duch 2
A to nik nevie, a to nik necíti,
každý obchádza ako klát drevený.
Duch 1
Poďme obozrieť, buďme my svedkovia,
keď je svet pustý a celkom studený.
(Schodia duchovia dolu - medzi nimi inší duchovia predtým slávnych mužov.)
Hlas
Teda ste prišli — túžobne vás čakám.
Moc ste skúsili, počet z toho dajte.
Kde, ako ste, čo ste tam videli,
mocnosti vyššie, porozpovedajte.
Hlas 2
Koho ste stretli, ako vás tam mali,
či ste sa dobre so svetom zvítali?
Hlas 3
Čo ste tam, vyšší duchovia, skúsili,
či vás tí ľudia dobre uhostili?
Duch 1
Hostili tam nás mnohými jedlami,
napájali nás viacej nápojami,
že sa nám pitie a jedlo zbridilo.
Hlas
To sa vám dobre na svete darilo.
Duch 1
Bolo tam jedál, bolo tam moc stolov,
víno sa len tak hocikade lialo.
Hlas
A nám z tých hodov nič ste nepriniesli?
Či by ste vy tak o nás dbali málo?
Duch 1
Ej, veď ti nás tam nielen uhostili,
nielen nám veľkú počasnosť zrobili,
ale čo viacej, ešte naviazali,
že sme s tým ledva hor’ letieť vládali.
Hlas
Či nás s tým, páni, nepočastujete?
Hlas 2
Častiť, nečastiť, vravte, či budete!
Hlas
Len nám predložte, tu na to čakáme.
Duch 1
Ak jesť budete, to vám vďačne dáme.
Nie to pečienka, nie sú to koláče.
Hlas
No, len predložte, nebuďte tak skúpi.
Čo sa váš pozor tak kryje a mračí?
Duch 1
Kryje, nekryje, mračí a nemračí,
veď vám povieme, keď sa vám tak páči.
Duch
Ale zamlčme, nekazme čistotu,
belasé nebo — nemúťme ten pokoj.
Dosť je dolu zle, aspoň tu nech neslýchať
žížalí, hadov, jašterôk hnusných roj.
Hlas
Čo sa zmúti, všetko strepe,
skaza padne na ten svet —
a hor’ v sláve letieť bude;
proti nebu moci niet.
Dolu búrka — všetko treba —
dušu tiská strašný sen,
my ticho na to hľadíme,
kde panuje večný deň.
Netreba nám chleba, jedla,
sláva Bohu náleží.
Náš svet: …čisto ak’ potôčik
pomedzi skaly beží.
Hlas 2
Náš svet nevie, čo je búrka.
Pred Bohom pokorne stoj —
ale z búrky a nešťastia
púšťa do sveta pokoj.
Hlas
Púšťa, púšťa, vravte teda,
čo ste v svete vídali.
Sem tú knižku veličiznú,
by sme to napísali.
Duch 1
Povieme vám do slovíčka,
čo sme v svete vídali,
ale prosíme vás pekne,
by ste to nepísali.
Kniha táto — kniha svätá,
všetko sväté v nej byť má,
pred ktorou sa všetko klania,
hocičo v nej stáť nemá.
Hlas
Stáť musí, čo sa raz stalo —
také je božie určenie.
Rozprávajte, čo je v svete,
do knihy tejto stvorenia.
Kniha táto nie je naša —
božia. Taká jeho vôľa —
Ak’ by sme sa ukázali,
keď nás na počet zavolá?
Duch 1
Keď je toto vôľa božia,
nebudete za zle mať.
Rozkaz musí… Kto naproti
rozprávať — nerozprávať?
Tam na zemi veci čudné,
veci čudné, nevídané.
Na stred sveta sieť zastrená.
Nie sieť — to šiator blyštiaci,
v ňom sú dvanástoria draci.
Každý jeden má dvanásť hláv.
Sedia, pijú, karty hrajú,
sedia celkom zamyslení,
o stôl zo zlata oprení.
Okolo nich ľud sa točí:
malý, veľký, neveličký.
Jeden pije, druhý robí,
tretí pýta do kapsičky.
Jeden na poli pracuje,
druhý trávičku vyžína —
Len si kus vietor poduje:
Fuj, fuj! — smrdí človečina.
Odfukujú všetci draci.
Karty kus hodia na stranu.
Hor’ sa, drábi, hor’, vojaci!
poľujte zver! — srdce za ňu -
poľujte zver, na stôl noste!
Zíde sa dáka pečeňa.
Hraj, muzika, trúby, hučte,
ozvi sa, pieseň veselá!
Ozvi sa, pesnička slávy!
Sluhovia, zmetajte stoly,
nech psi kosti obžierajú,
by lační, hladní neboli.
Vlk sa dá i do človeka,
keď inšie nemôže dostať.
Otvorte k tomu pivnice,
dávajte jesť, hojne slopať!
Nech bude všetkým veselo,
nech si žiaden nesťažuje.
Hraj, muzika — a ty dávaj,
na teba rad nasleduje!
Na šťastie, muzika, zahraj
a ty skorej karta dávaj!
Hlas
A ďalej čo? — či to všetko?
Ja som už všetko napísal.
Duch 2
Ešte i ja dačo poviem,
by ten všetko nepovedal.
Hlas
Povedz, povedz, čo sa stalo,
by nič mlčky neostalo.
Duch 2
Nebudem ti ja rozprávať
o vojnách a mäteninách,
ale o jednom človeku —
jeden jediný — ale strach.
Hlas
Rozprávaj sveta dejiny,
čo to hneď jeden jediný.
Duch 2
Nieto tu velikej moci,
no to iskra v tmavej noci.
Hlas
Rozprávaj len, ak’ sa stalo,
by nič mlčky neostalo.
Duch 2
Jest na svete mesto pusté,
holá, suchá pustatina.
V pustatine jeden človek
sám ako palec prebýva.
Nikoho ráno nevída,
nik mu nepovie „dobrý deň“,
iba zver biedny dobehne,
keď ho má zakryť večný sen.
Čo robíš, človeče biedny?
Poď sem do našej krajiny,
netrp biedu! Tu je hojnosť,
tu sú mestá, tu dediny.
Znám ja mestá, vaše kraje,
znám ja vaše doliny.
Potok smrti nimi tečie,
milšie mne pustatiny.
V pustatine voľno žijem,
ľahnem si na zemičku —
keď tu zomriem, tak poručím
Pánu Bohu dušičku.
Čo robíš, človeče biedny?
Poď aspoň sem ku kraju,
chudobných naši krajania
zo srdca radi majú.
Aspoň za jeden pohárik
okús radosti našej.
I tak smäd ťa veľmi trápi
v tej pustatine suchej.
Pustatina moja suchá,
neviem ja o nápoji.
Žiadalo by sa mi dačo,
ale sa srdce bojí.
Nepil som nikdy nápoja,
nehasil som nikdy smäd.
Pôjdem skúsiť, veď nebude
žiaden podvod ani jed.
Ale ako, ak’ by išiel?
Či to robil otec môj,
ktorý prešiel už v ten večný,
ta-ta, v ten večný pokoj?
Tie hranice neprekročil
ani otec ani ded,
hoc ho trápil tak a dusil
večný hlad a večný smäd.
Ale časy sa zmenili.
Preč’ by ďalej neišel?
Veď som vari hádam preto
ja na tento svet prišiel.
Idem — idem — ale hrozí
dač’ mi, nazad zdržuje.
Kto sa nad biednym človekom
v pustatine zľutuje!
Neviem, čoho sa mám chytiť.
Chcem tu byť a robiť tam.
Tu je voľno, tu kraj otcov —
tam otroctvo, hojnosť, klam.
Tu je bieda, bosý chodím,
ale tu je mohyla,
po týchto púšťach mizerných
moja rodina žila.
Čo myslíš, človeče biedny!
Ľutujeme my tvoj stav.
Aspoň kebys’ nám do kraja
aký-taký prístup dal.
Donesieme ti, čo treba,
zmeníme v raj pustinu.
Uvidíš pred sebou peknú
ako ten raj dolinu.
Pustatinu vyženieme,
posejeme dediny.
Budeš (v) spolku medzi ľudmi,
nie ak’ palec jediný.
Netreba mi vašich spolkov,
načo mi je ten váš raj.
Nebude tu hockto stúpať:
toto mi je svätý kraj!
Dávny kamarát…
[
8
]
Dávny kamarát — to každý deň robí:
Ah, škoda, slnko, tvej švárnej podoby,
že podvečierkom na nebi zahášaš
a ráno nikdy nové neprinášaš.
Dávny kamarát to každý deň robí:
Ah, škoda, slnko tvej švárnej podoby.
Bolo dakedy, ak’ kladú povesti,
zlý duch nemohol tvej svetlosti zniesti.
Pred tvojou tvárou utratil všetku moc
a tak zakapal, ako pred tebou noc.
A teraz samo cestu osvecuješ
zlým duchom, bývaš im miesto lampáša,
kadiaľ tí idú, tam i ty cestuješ,
ak’ by si stalo už za satanáša,
takže nevieme ani, čo sa robí.
Ah, škoda, slnko, tvej švárnej podoby.
Keď sa zlé s dobrým tak moce a pletie,
čo to len bude na tom šírom svete!
Načo sa pletie? — či by koniec vzalo
všetko, čo žije a čo rozsvitalo?
Sen
[
9
]
......na búrku tichý pokoj vstane
v jeho duši a dáka temnota nastane,
ako noc rozprestretá keď je po tej zemi,
takže je bez rozumu, pritom hluchý, nemý
ako stĺp, nachodí sa práve v takom stave.
Ani tá len najmenšia v jeho pustej hlave
nezjaví sa myšlienka, len tma v nej je hustá,
práve tak je ako tá stodolôčka pustá,
v ktorej sa ani slamky viacej nenachádza
a kadekoľvek vetrík voľne sa prechádza.
Divný stav, k nepoňatiu a k neuvereniu.
Povedz to druhým — každý lebo sa zaboží,
lebo všetko svoje, aj život, položí
za to, že to nemôž’ byť, že to nie k zdareniu.
Keď je tma, to sa zduria sny alebo sníčky
a tmu tak prerážajú ak’ dáke iskričky,
takže nebo hviezdnaté vykáže ich rôta.
Ale to tma bez konca, bez znakov života,
tma tichá, chladná, pustá — či dokončil svoj vek
a zahynul myšlienkou ten úbohý človek?
Či vyšla duša načas na prechádzku z neho,
alebo sa rozliala do sveta celého
a v rozliatosti takej ak’ kvapka skapala
v mori, keď telo stojí ako dáka skala.
Stojí, stojí — oči má ak’ z dreva spravené,
tak i tváre, nie živé, no celkom drevené,
akoby ešte nikdy nič neznamenávali.
Ale ako sa striasol, ak’ oči znak dali,
ako dáky plamienčok sa po tvári vylial,
celý sa tak zas trasie ako tá osika —
nadojde ho, nadojde pohnutosť veliká.
Pomaly zas ožíva, ak’ by z mŕtvych vstával.
Iskra, padlá do mraku úplnej ničoty,
zblýska strašne — a lieta, všetko osvecuje
zahaslé, zas životom svetlým rozpaľuje
a všetky do pohnutia hne myšlienok rôty.
Tie zbrnknú zo svej lože ako dáke vtáky,
ako keď prach na ceste rozduria fujaky.
Každá sa drie dopredku v celej divokosti
a chce ostatné vyhnať z mysli okresnosti.
Obrazy sa tak roja ako dáke včely,
keď úľ dakto pobúcha, že sa rozleteli.
Ledvy sa jeden obraz len ukáže bokom,
už sto inších priletí ako z pekla skokom
a zničí ho, že po ňom neostane šlaku,
a tristo zas vyletí pomútených z mraku.
Každý je ak’ strašidlo, nemá konca, miery,
hneď je strom, hneď ako zver zubiská vyškerí
a všetky sa splietajú do jedného celku
a všetky tu robia pomútenosť veľkú,
že samy, hoc’ mátohy, tej zberby zľaknú sa
a ako sa v ňu vrhli, tak zrazu cofnú sa.
Po galamutách týchto menia sa v postavy,
už sú redšie prízraky, už redšie ohavy,
až prešlosť a prítomnosť v pamäti vyhára
a spoza mračna prišlosť jasná sa otvára.
Ovčiar
[
10
]
Tam na vrchu na zelenom,
skaliskami ohradenom,
je zelená poľanôčka,
na nej košiar u potôčka.
Svrčiny letisté nad ním sa hojdajú
a tu na ňom vrany hádavé krákajú.
Nabok od košiara horička jedľová,
odtiaľ ustavične húka jedna sova.
Nabok od košiara stoja malé smrčky,
odtiaľ kedy-tedy zabľačia ovečky.
Poľanka kvitnúca, lúčinky samý kvet,
kdeže vám je šuhaj, kde je váš šíry svet?
Košiarik spletený, ak’ by zmaľuvaný,
čosi ak’ by ulial, pekne zbuduvaný.
Kde ti bača tvoj, kde ti gazda tvoj?
Bača ovce dojí a vzdychá: Bože môj!
V smrčinke májovej vrana nad ním kráče,
ak dojí, tak dojí, ak plače, tak plače.
— Sto dolín som prešiel, sto vŕškov obišiel,
predsa som, čo hľadal, to ešte nenašiel,
hľadám ja len, hľadám zrána do večera,
čo nájdem, to mi preč vodička poberá.
Keby len, čo nájdem, to mi voda vzala,
ešte by to bola veru škoda malá,
ešte by si ja tak na palci zahvízdal,
že by sa ešte tak tento vŕštek ozval.
Ale čo Boh raz dal, to čert besný berie
a mňa ľútosť veľká nad tým trápi, žerie.
Mal som oviec päťsto ak’ mlieko belavých,
akoby po sniežku sypkom vyváľaných.
Mal som oviec päťsto, keď sa mi vypásli,
že sa ak’ tie stromy od radosti triasli.
Mal som oviec päťsto, valachov desiatich,
a belkov poriadnych ako teľce piatich.
Valasi, šuhajci, dobré oči máte,
na ovečky moje pilný pozor dáte.
Nespúšťajte očú z nich ani na chvíľku,
aby sme nemali potom dáku mýlku.
Šuhajci, valasi, robte z celej sily,
aby moje ovce šťastlive chodili.
Umyte im nôžky v trávičke zelenej,
v trávičke zelenej, od rosy studenej.
Pozláťte im rožky, keď slnko vychodí,
aj za tamtú horu skalnistú zachodí.
Nech mojim ovečkám byľka nechybuje,
nech každá z nich večer domov poskakuje.
Valasi odišli, na vŕšek zelený odišli.
Všetci sú na vlkov ak’ jeden zmenení.
Zmrklo už dobre… Tí ešte neprišli…
Vyzerám na briežku, vyzerám ich všade,
či by ich nevidel prichodiacich dakde.
Valasi, šibenci, kdeže ste sa deli,
veru ste dákeho čerta zjesť museli.
Už sa celkom zmrklo, predsa nechodíte,
kedyže ovečky moje pochodíte!
Vyzerám na briežky, vyzerám ku háju,
či sa tam dolu ním dakde neguľkajú.
Ale tma ak’ v rohu, mesiačik zachodí,
a moja čeliadka ešte neprichodí.
Tá moja čeliadka po horách sa tára
a moja sa starosť čím diaľ viac rozhára.
Keby bol sokolom, letel by horami,
letel by horami ta za ovečkami.
Hoc’ aj ako v rohu taká číra tma je,
preletel by ponad tie čiernisté háje.
Ohníček išiel spať, do rána sa lúči,
po horách, po dolách dač’ strašne zahučí.
Hučí len a hučí a puká v krevinách,
ak’ by na tisícich zakresal kremeňach.
Hučí len a hučí — vietor v kútoch zjačí
a zdeľaka dačo ak’ ovečka zbľačí.
Vyskočím ak’ strela z koliby s valaškou.
Mesiačik vychodí práve spoza mrakov,
mesiačik vyletí ak’ (iskra zo) skaly,
okolo, široko ovečky zbľačali
a letia po jednej ko mne ako deti.
Nemôžem na také nešťastie hľadeti.
Po rôžky, chúďatká, všetky pováľané,
daktoré krvavé, celkom potrhané.
Ako dobehujú daktoré, chúďatká,
tak kapú u mojich nôh tie nebožiatka.
Nebožiatka biedne, kde ste sa tak vzali,
kde sú vám pastieri, čo vás tak nechali.
Pastieri odišli na vŕšek zelený,
tam sú ako jeden na vlkov zmenení.
Tam sú chlapci moji, tam ovečky moje,
tam je už všetko to potešenie moje.
Myslím, ovce budú, myslím, gajdy budú,
gajdy mi ukradli, tedy nové budú.
Ale čo raz padlo, to viacej nevstáva,
na svete tak všetko pomaly prestáva.
Vyšiel som do hory s mojimi ovcami,
Pane Bože večný, držže stráž nad nami.
Vyšiel som do hory za rosy studenej,
by ovce ožili od trávy zelenej.
Hľadal som im trávu ako tá kurička,
kde len aký v svete je hájik, horička.
Nieto toho grúňa, ani nieto skaly,
kde by moje nôžky neboli bývali.
Ale čo len robím, bez úžitku býva,
môj kŕdeľ ovečiek smutne si počína,
ako v tuhej zime úbohá svrčina.
Má ona zelenosť, ale nie veselosť,
veselosť prestáva, keď zima nastáva.
Moje ovce v horách ako vrany v chmárach,
keď sa pasú, tak sú ak’ tône po horách —
moje (biedne) ovce, keď sa rozpásajú,
tak sú ak’ vrcholce, keď s vetrom stenajú.
Moje ovce chodia v ôstí po hlavičky,
keď chodia, tak bľačia, hľadiac do horičky.
Moje ovce chodia, ja s nimi chodievam,
keď sa mi vypasú, potom si ja spievam.
Spieval by ja, spieval, že by háj sa striasol,
keby ja ovečky šťastlivejšie pásol.
Spieval by ja, spieval, že by len tak znelo,
keby ma hrdielko moje nebolelo.
Hrdielko moje veľmi je chripľavé,
potešenie moje je veľmi strápené.
Keby raz zaspieval, vetry by zhučali,
tie vŕšky by holé hlasom zaplakali.
Keby raz zaspieval len tak poľahučky,
skalky by padali grúňmi padajúcky.
Keby raz zaspieval moju nôtu pravú,
hnedky by uvidel tú zemičku tmavú.
Sedliak
[
11
]
Dážď prší, dážď prší, zemičku polieva,
večierkom Janíčko takto sebe spieva:
Deň minul sa v daždi — večierok nastáva —
čím ďalej viacej prší, dáždik neprestáva.
Čím viacej prší, čím diaľ viacej leje,
takže zostávam už temer bez nádeje.
Nádeja — chudinka už len tak sa máva,
ako keď sekera po Dunaji pláva.
Sekera nemôže po Dunaji plávať,
nádeju nemôžem viac na svete mávať.
Mám ja štyri kone, mám päť párov volov,
mám ja oviec dvesto pod tou snežnou hoľou,
mám v stodolách sena, v komorách všetkého,
nič mi viac nechybí, len mlieka vtáčieho.
Na stole chlebíček zo pšenice býva —
no, pri tom všetkom sa mi ak’ zíva, tak zíva.
No, pri tom všetkom mi dač’ také chybuje,
bez čoho sa moje vždy srdce sužuje.
Bez čoho mi všetko manie nič neplatí,
ako čo by začal po skalách dač’ siati.
Môžeš skálie pusté, ako chceš, obsievať,
nebude ti nikdy ovsíček dozrievať.
Môžeš skaly pusté sto razy zorávať,
nebude ti skala požehnania dávať.
Remeselník
[
12
]
Robím, robím ustavične
ak’ zapriahnutý,
pri varštati ako v putách
sedím prikutý.
Čo zarobím, to prejem,
lebo v krčme prepijem,
— tak sa vždy krúti.
Táral som sa po vandrovke
celých sedem liet,
myslel som si: pôjdem kraje
a ľudí pozrieť.
Koľko ráz smäd som trpel,
koľko dní som nič nejel —
tomu miery niet.
Pán na mňa zle vždy pohliadal,
kliala ma pani,
tovarišia ma obkradli,
tí psi, trhani. —
Domov som sa tak hodil,
keď som toľko pochodil,
naradovaný.
Domov prídem a sediačky
začnem mysleti,
teraz sa mi moja cesta
celkom osvieti.
Teraz vidím iste len,
že je všetko bludný sen,
všetky predmety.
Prehliadol som za osem liet
všetok sveta krám,
videl mestá, videl kraje;
čože z toho mám?
Čo by práve mal ten svet,
čo som mohol len vidieť,
za to nič nedám.
Keď som videl vandrovníkov
domky prosiacich,
keby hanba nie, veru by
dal sa medzi nich.
Rob, nerob, buď, aký chceš,
s tým ty rovnaký budeš —
dokončíš svoj dych.
Narodil som sa, by umrel,
aby dokonal,
žijem, aby pre jedenie
potom pracoval.
Žijem len pre jedenie —
bodaj také stvorenie
čert horúci vzal.
Orol nie vždy pre jedenie
hor’ poletuje,
jeleň nie vždy za trávnikom
dol’ poskakuje —
človek, biedne stvorenie —
za to prosté živenie
vždy sa sužuje.
Matka, učiteľ, žiaci
[
13
]
Učiteľ
Akože sa má ten váš syn?
Čože už teraz robí?
Či už vychádza pomaly
z tej nešťastnej choroby?
Či už veselšie pozerá,
nemá v hlave taký mrak?
Lebo musí sa ukázať,
ak vyzdravie, tento znak.
Matka
Ako býval, taký je,
mrak na ňom veliký je.
Nevidí sa chuti mať,
ak’ to cíti jedna mať.
Učiteľ
U mňa tiež jednako,
jednako a nijako.
Keď sa ho dačo spytujem,
odpovie mi síce,
ale len z mrzutosti —
trpké jeho líce.
Hoc on všetko zakrýva,
ale dobre vidieť —
ah, žiaľ mi na šuhaja
tak dobrého hľadieť.
Matka
Koľko razy mu vravím:
Čokoľvek chybuje,
povedz prosto, Janíčko —
on sa neponosuje,
povie: — Nič, drahá mati.
A sadne si do kútika.
Koľko razy naň len pozriem,
zima ma prejde veliká.
Poslala som po doktora,
po doktora, po mestského.
— No, povedz, čo ti chybuje.
— Drahá, mati, nič takého.
Málo som tú noc spal,
spať sa mi nechcelo,
teraz vám nemôžem
vyzerať veselo.
— Tedyže si ľahni.
— Rád by, drahá mati,
keby trebas vo dne
len mohol zaspati.
Učiteľ
A čože robieva
v noci, keď nespáva?
Matka
V kuchyni pri ohni
samotný sedáva.
Pri ohníku sedí,
leckedy zaspáva,
no, to nie žiaden sen,
vstane, keď mrkáva.
— Čo si tak zdurený,
Janíčko, synak môj?
— Nedá mi jeden sen,
ukrutný sen, pokoj.
Sen ma jeden trápi…
Zas na ohník vrhne
a drieme zas sladko,
kým ohník nemrkne.
Učiteľ
Podivná choroba,
viacej ako mdloba,
ktorej všetko chybí
a pritom ani mak.
Keď naňho si myslím,
to ma zachváti mrak —
divná na svete moc,
neslýchaná nemoc.
Matka
Keby len vedela,
v čom má nedostatok —
ešte mám dom pekný,
mám pole a statok.
Dala by mu, dala
dušou, srdcom mojím,
ale sa o inšie,
pán učiteľ, bojím.
Učiteľ
Hej, žiaci, poďte sem,
či ste dač’ skúsili?
Jeden
Dosť sme vôkol neho
čochvíľa chodili,
chceli sme ho dostať,
no sme ho nemohli.
Druhý
Ale sme inakšie
predsa si pomohli.
Tretí
Bol som včera v háji,
vidím ho tam sedieť,
vo veľkej húštine
budem naňho hľadieť.
On sa tam neučil,
on tam nič nečítal —
zdalo sa, akoby
dačo milé chytal.
Šum prichádzal tichý
od riečky, potôčka,
pozeral na háje,
z tichého oblôčka.
Pozeral na háje,
na peknú dolinu —
zase sa vyvalil
pod hustú svrčinu.
Pozerám, či zaspal.
Nespal — vidno oko,
ale vidieť, ak’ by
počúval hlboko.
Učiteľ
Vy druhí čo viete,
či ste dač’ skúsili?
Žiak
Dačo, ale málo.
Darmo sme chodili.
Ideme po briežku —
slnce zapadalo.
Pod kríčkom sa dačo
čierneho zazdalo.
Ideme ta. On to
čos’ maľuje, robí.
Pane Bože večný,
čo to za podoby!
Či sú to figúry,
či sú to litery?
Ibák čo by videl —
žiaden neuverí.
Učiteľ
Či by si to mohol
lebo odmaľovať,
keď nemôžeš nijak
slovami povedať.
Žiak
Videl som ja dobre,
čo ten tam maľuje,
ale sa mi len tak
v mej pamäti snuje.
Učiteľ
Dačo mu chybuje,
Bože Hospodine,
ale čo — to zvedia,
hádam, keď pominie.
Hádam za čím horí,
to prebýva inde,
ale ako sa mi vidí,
to dobre nevyjde.
Matka
Keby len vedela,
čo by mu chybelo,
išla by, kde žiadne vtáča
dosiaľ neletelo.
Letela by poľom
ako kukulienka —
Či nemáš, pole, zeliny
pre môjho Janenka?
Letela by horou
ako kukulienka —
Či, horička, nemáš tône
pre môjho Janenka?
Klopala by ďatľom
do každej svrčiny —
Ah, zžiaľ sa, stromček, nado mnou,
to môj syn jediný!
Ah, zžiaľ sa, hora, nado mnou,
mám jedného syna!
Ak’ sa ti to, hora, ľúbi,
keď javor vyschýna?
Videnie
[
14
]
Huk — muzika len tak hučí —
tartas. — Daj, krčmárka vína!
Na, basista, hrsť červencov!
Teremtette — kuracina!
Napite sa, hudci, vína —
ty tam predný dobre ťahaj,
nie? — no, choďte — strepem husle —
Chlapče, chlapče, pozor daj!
Chlapci, hore — ta do skoku!
zem, od vašich nôh len tak zvoň —
ak nie, vidíte to okno!
Zaraz pôjdete všetci von.
A ty v kúte, čo tak fučíš?
Vari oduchuješ kašu?
Pohnem ťa ja ľahko z kúta:
vidíš na stole tú fľašu,
vidíš ten stolec dubový —?!
A ty, dievča, pekne dupkaj,
ak nie, vypoviem ti všetko…
Chlapče! — chlapče, pozor daj!
Huk — muzika len tak hučí,
fľaše po stenách lietajú —
skáču chlapci do popuku,
tie ak’ kobylky virgajú.
Virgajte, kobylky mladé,
pekné, čierne, vyčesané,
skáčte ako v pustatine,
hladným vlkom poplašené.
Ty, Marčuľa, šelma veľká,
nedrž sa mi — vydvihnem ťa
a ako fľašu na stole
tak na zemi roztrepem ťa,
ani ťa čert nepozbiera,
horké potešenie moje.
A vy, páni muzikanti,
ešte máte celé stroje,
ešte máte celé hlavy —
hajah! — Stolov, fliaš trieskania,
každé skáče, každé lieta
ako do krkov zlámania.
Hajah! hajah! tartas — treskot
ako v súdny deň vybúši —
halas — tartas, všetko praští…
Beda, chlapče, tvojej duši —
ako súdny deň vybúši,
všetko zmetie a ohluší —
beda, chlapče, tvojej duši!
Utíchol tresk, utíchol plesk,
utíchla celkom sodoma,
ale všetko znivočené,
všetko zbité do paroma.
Obloky celkom vybité,
zem od krvi je červená,
dvere zdrobené na kúsky,
obrýpaná celkom stena.
Zo stolíc a zo stoličiek
kde-tu noha, kde doštička,
kde kus s basou, kde kus z husáľ,
kde rozdriapaná stužtička,
kde kamizol skrvavený,
kde kus stola strieskaného —
naprostred on fajčiac sedí.
Strach je pozerať na neho,
strach pozerať na jeho tvár —
leckedy z nej plameň búši,
hneď sa v dyme čiernom skryje —
beda, chlapče, tvojej duši!
Čoby beda, aká beda,
nik mi za príčinu nedá,
nik mi nedá za príčiny —
ja som samotný jediný.
Čoby beda — aká beda,
nik mi za príčinu nedá.
Beda tvojej, chlapče, koži —
my sme všetci ľudia boží.
. . . . . . . . . . . . . .
Mladý pán
[
15
]
(Bankrot, o všetko prišlý)
Tvárou bledou pokraj vody
vycicaný šuhaj chodí.
Tvár má ako stenu starú,
na ktorej škára na škáru —
vychudnutý ak’ palička,
tak sa trasie ak’ vodička,
keď vetríček pofukuje,
ledvaže len pokračuje.
Vietor keby lepšie podul,
veru by ho, myslím, sfúknul.
Sfúknul by ho ak’ lístoček,
keď nejeden prepsil rôček
a vytriasol svoje sily
do bariny a do hnily.
Tak ako ukrižovaný,
ak’ najviac bývajú páni,
zasadne si ako svätý
a začne takto dumati:
Mal som, mal som, premrhal som,
cudzie ženy miloval som,
cudzie ženy a (kartárstvo)
priviedli ma o bohatstvo.
Čo — no krem toho nespania
priviedli ma i o zdravia.
Nuž ale čo! — čože ten svet?
Manie, život - je len bilet
Jeden bilet a nič viacej —
potom pokoj, nastojacej
smrti dom musel by vidieť.
Čo by chcel dva ráz za bilet
ísť na bál — to len raz platí.
A tak pokoj večný, svätý.
Jest dosť ľudí, čo sa rodia,
nikdy na ten bál nechodia —
blázni — a tak umierajú
a bilet neužívajú.
Tí na svet ten preto prišli,
aby tak zas preč odišli.
Tvár mu taká ako psovi:
pod očami dve podkovy,
oči — uhle zhášajúce,
len troška plápolajúce.
Na druhých už zhasli miestach,
takže na to pozrieť je strach.
Ako smrť, život tu vedno,
v celku ako telo jedno.
Súd
[
16
]
(Sbor)
Ešte spí vždy, ešte spí vždy,
ani sa len nepohýna,
ako skala, ako drevo —
a už nadchádza hodina.
Už hneď udrie mu hodina,
a on bez starosti leží
ako trieska valnou riekou,
ktorá do priepasti beží.
Struna žitia natiahnutá
spráchnivela, skoro praskne —
oleja viac niet v kahanci,
lampa bledne, skoro zhasne.
Lampa bledne, skoro zhasne —
a on bez starosti leží
ako trieska valnou riekou,
ktorá do priepasti beží.
. . . . . . . . . . . . . . .
(Sbor)
Kto žil vo snách ustavičných,
nechcel by vidieť končinu.
Med samý s’ pil, skúsže i blen —
vstávaj na súdnu hodinu.
(On)
Kde som sa vzal tu, môj Bože!
Čo je to? — Dáke väzenie?
Či to sen, či to istota,
čo to za strašné sklepenie?
Steny čierne, celkom čierne,
kúty tmavé, stôl zakrytý —
kto to tam pod stenou leží
v tme hustej ak’ by povitý…
Ľaľa! tam sa dačo moce —
ale to len lampa robí,
metajúc ostatné blesky —
ale nie! — to sú podoby.
Oleja niet — málo vidieť,
ja sám a lampa zhasne hneď.
(Sbor)
Zhasne, zhasne, zhasneš i ty.
Hneď bude hodina biti,
bude biti, bude znieti,
keď nešťastne budeš mrieti.
(On)
Hlas dáky sem zo strán letí,
sem bije — čo?
(Ozvena)
…mrieti.
(On)
Mrieti?
(Jeden hlas)
Veru mrieti, mrieti, mrieti,
a to hneď; už si raz v sieti.
Tu niet dverí, tu niet brány,
iba brána z tamtej strany.
Tá brána je otvorená,
ale východ, konca nemá.
Do tej brány chodia páni,
do tmy večnej odkázaní.
Do tej brány pôjdeš i ty,
hneď bude hodina biti.
Ešte jedno okamženie
a je hračky dokončenie.
(On)
Dobehol som, doletel som.
Kde môj beh? A už hneď umrieť…
Ešte nežil som — a už priam
musím tento opustiť svet.
Kde môj život? — Dač sa mätie,
ale ako vo sne — neviem,
či som bol dakedy v svete,
či istotu za sen beriem.
Ale nie! To bude zdania!
Nežil som, už smrť naháňa
život. Či som mal ja matku?
Neviem, aký by bol môj brat,
otec? Sotva — nepamätám.
To len bude hlavy závrat,
to len bude hlavy závrat —
nepamätám, nie — otca — mať!
(Sbor)
Nechceš vedieť o živote
v hodinu ti vykázanú,
tu máš knižku, tu máš túto,
celučičkú zapísanú.
Prečítaj v nej prvší riadok
a pozri na samý zadok,
pohľaď v nej na všetky zhyby
a čo ešte do nej chybí.
(On)
Písmo moje! Ruka moja!
Meno moje!
(Sbor)
Knižka tvoja!
Pozri si na všetky zhyby
a čo ešte do nej chybí!
(On)
Viem už! Tak je! Tak je iste!
Vtedy som tú knižku dostal —
knižka bola utešená,
ak’ by teraz ju v ruke mal.
Nebolo v nej ani slova,
knižka bola pekná, nová,
knižka bola utešená,
krajíčkami pozlátená.
Krajíčky sa ligotali,
svety moje prekvitali
ako tie najkrajšie kvety —
také boli moje svety!
Svety moje! Svety! Svety!
Mati moja, drahá mati!
Ty si hore tam na nebi,
ja tu musím nariekati.
Mati moja, drahá mati!
Pred mnou teraz všetko stojí,
ak’ som v tvojej teplej láske
vyrastal z mladi v pokoji,
tys’ ma od slnka chránila,
mladé srdiečko plesalo —
(Sbor)
Ďalej čítaj! Ďalej čítaj!
Ďalej čítaj, čo sa stalo!
(On)
Mladé srdiečko plesalo.
(Sbor)
Ďalej čítaj, čo sa stalo!
(On)
Vyšiel som do sveta toho
plný moci, plný sily.
Mal som kráčať tam — ale ma
vlny sveta zachytili.
Zaspal som ako opitý,
keď je veliká kúrňava.
Opití pozamŕzajú,
keď duje — ja mám tiež zmrznúť
a na veky, večné veky
hlavou oklepnúť a usnúť,
spadnúť do veľkej mrákavy!
Čo ste mi nenarobili,
svetárske ihry, zábavy.
(Sbor)
Čo ste mu nenarobili,
svetárske ihry, zábavy,
on pre vás už letí, letí
ta-ta do večnej mrákavy.
(On)
Mrákava podo mnou stojí
bez dna, bez okna všetkého.
Keby v nej aspoň sa vidieť
dalo trebárs najmenšieho,
hocaj vtáčka jarabáčka,
hocaj samé pusté steny.
(Sbor)
Blesk posledný už ti svieti,
posledný, a už sa mení.
(On)
Keby aspoň tá lampička
bola potom mi družička,
keby aspoň tá ostala.
(Sbor)
Keby horieť neprestala,
ale už v nej niet oleja,
kape ostatná nádeja.
(On)
Keby aspoň tá lampička
bola potom mi družička,
ale blesk ju ponecháva,
prichádza večná mrákava.
(Sbor)
Kto vo dne spal cez celý deň,
nocou bude neospalý,
bude vo tme, bude v mraku,
ak si sviečku nezapáli.
Ale beda, večná beda!
Ktože mu tú sviečku predá?
Čo by predal dáky hlúpy,
za čo ti tú sviečku kúpi,
keď mu babky neostalo?
Čítaj ďalej, čo sa stalo!
(On)
Zaspal som ako opitý,
keď je veliká kúrňava —
(Sbor)
Čo je ďalej, čo to značí
tá machuľa, tá ohava —
(On)
Jedna od druhej škaredšia,
každá srdce viacej raní.
Čo tie kríže, čo tie kráže,
čo tie zababrané strany?
(Sbor)
Ten, kto s medom blen nemieša,
odrazu ho vypiť musí,
čo ho zradkyňa pochytí,
čo ho naskutku zadusí.
Čos’ navaril, pojesť musíš,
taký je v svete poriadok.
Veľký pohár, plný blenu,
vypi zrazu naostatok.
Z nás ho žiaden nevyprázdni,
sám si ty ho vypiť musíš,
čo ťa zradkyňa pochytí,
čo sa naskutku zadusíš.
Nechceš čítať, nechceš ďalej,
s tým ťa hrúza nepreletí —
rušajte všetky obrazy
kŕdľom do jeho pamäti.
Prečítal si prvší riadok,
pozriže už aj ostatok.
Poprezerals’ všetky zhyby,
pozri ešte, čo tam chybí.
. . . . . . . . . . . . .
(Sbor)
Každý svoje vypiť musí,
čo ho hnedky priam zadusí,
každý svoje v svete poje,
každý musí užiť svoje.
A kto spí, ten sa prebudí,
prečíta si každý riadok —
ale beda, večná beda,
čo zbudí sa naostatok.
Kliatba a trápenie
[
17
]
(Kňaz)
Ťažko mi, ťažko, všade ma omína,
chorosť a neduh všetky kosti láme.
Kážem tisícom o sláve nebeskej,
a teraz ležím sám na holej slame.
Priatelia moji, veľký ma hriech dusí:
Beda! Kto semä bez modlitby seje.
Rozsievač prostý, ked semeno kladie,
sám nábožnými slzy ho poleje.
Ja som polieval, ale slzy moje
nevyšli nikdy z srdca skrúšeného,
zvyk ich vytisol z tajomnej svätyne —
teraz sa horšia na pána podlého.
Každá sa slza, odkiaľ vyšla, vracia
v jedy a hnev ako smola vriaca.
(Mudrc)
Vychádzam slávne s novými svetami,
kŕdle sa môjmu vtipkárstvu klaňajú.
Zomriem. Boh ho znal. Teraz moje svety
život, ktorý som im nedal, žiadajú.
Dať im nemôžem, každý svet ma pichá,
hladný a smädný moje srdce cicia,
že som ho na svet na pletky vyviedol,
štípe žihadlom ma stá pijavica.
(Básnik)
Nezáviďte mi! Môj osud tiež strašný
a takoj trpím docela nevinne.
Hlúposť nevdojak dákosi urobil,
chýr sa roznesie po celej krajine,
celá krajina hučný ohlas dáva:
Dobre, výborne! Znamenitá hlava!
Mne sa ak’ humno hlava rozšeporí.
Sláva ma striasla, väčšiu slávu žiadam.
Predtým som hlúposť nevdojak urobil,
teraz o dušu všetky pletky hľadám.
Vyvádzam na svet pletky, haraburdy,
smrady, mátohy, potvory, šibencov
a svet, pajedom besným omráčený,
nevie sa naviť dosť bôžaťu vencov,
nevie sa naviť, otrocky sa zníži.
Ja som ho hrdo držal v takom kríži,
teraz za hlúposť ťažko-horce platím,
stiahla bič strašný na mňa božia ruka:
Všetky mátohy, čo som povyvádzal,
v hlave burcujú, dobre že nepuká.
Peklo, mátoha, utopenec jačí,
že ani už mi viac rozum nestačí.
(Mudrc)
Svet ešte dosiaľ nenašiel si hviezdu,
stavia budúnky na kuracie nohy.
Boh sa mu zjavil v celej svojej sláve
a keď tŕň vidí, uverí v mátohy.
To je tá kliatba a naše súženia,
svet jarmo vláči, my jeho trápenia.
(Strojorob)
Nie ste vy sami! Korbáč boží dlhý
za moje skutky, za moje výtvory.
Mám duchu slúžiť, čertovi daň splácam,
utvrdím v bridi oslablé potvory.
Kliatbu upevním múrami, hradbami,
cestu zahádžem besnými strojami,
delá vystavím, nech sa nik neblíži,
kto by vykúpil odhodencov v kríži.
Ale bič boží vynájde si svojich
a v čom ich nájde, na tom ich i bije.
Briď som ohradil pred vykupiteľom,
teraz v tom hrade duch môj strašne vyje.
Milosť chcem božiu, chcem si kus oddýchnuť
v duchu voľnejšom, ale skutky moje
hádžu skazou len, kto by koľvek prišiel,
duch sa nemôže povýšiť nad stroje!
Mám sto ráz väčšie ako vy trápenia,
kliatbu som niesol, necit chladný scela,
teraz bez citu, bez ducha sa táram
s tým povedomím, že som ako teľa.
Nechcel som cítiť, necit ma sužuje,
kliatba, čo nežrie, tým je viacej vzteklá.
Za milosť veľkú by od Boha kládol,
keby mi v hlave všiu vlial hrôzu pekla.
Vy máte vieru, iba mňa žrie kára,
oheň som zhasil. Boh ma ľadom skára.
(Mudrc)
Hriech náš je strašný a nikdy nezhojný,
nepokoj večný naša robí vina,
svetu mŕtvemu nemožno povedať,
aby odpustil, že sme my príčina.
(Človek)
Svetu mŕtvemu povedať nemožno,
ale odpúšťa v svete za svet živý —
Spite pokojne, biedni pokútnici,
nech vám bude Boh večný ľútostivý!
Zloboh
[
18
]
(Minister)
Na kanapách rozvalený
sedí starík v zadumení.
Fajčí, kúri, len tak dymí,
že sa vaľká so sivými
kotúčkami dym ten hore,
že je v dymovej komore.
Sedí, dumá — nos špicatý,
líce bledé, vlas strapatý,
koža ku kosti prischnutá,
mieň počerná ako žltá,
obrvy tak ako mraky
dolu visia ponad zraky,
ktoré tak hnusne blýskajú,
tak sa strašne ligotajú,
že pochodia na blesk hada,
keď sa na slnku rozkladá.
Fajčí, dymí — dym sa valí —
dumá, oči zablýskali.
Dač’ ho ženie — už v ňom kypí —
povie dačo — nie, leč sipí:
Dobre je už — odpor je preč,
nemôže viac už povstať meč,
porežúc moje kosílky.
Dobre som robil do byľky.
Dobre! — hurá! — všetko kape,
čo sa len k životu driape.
Tak to býva na tom svete,
kto zná svoje poklásť siete.
Drábi! — Kde ste? — Sem sa majte,
ak’ robíte, rozprávajte —
(Čertov plno, že ich je strach,
ak’by v izbe rozsypal prach.)
Čerti
Tu sme, pane, všetko kape,
čo sa len k životu driape.
Ešte dáka malá guľa
života sa v svete túla,
už je len plamienček malý,
už sme ju zo dňa vyhnali.
Tá sa po močiaroch túla,
ak už teraz nezhynula,
lebo našich je hrúza — strach,
tí sú deň-noc na koníkach
a sekajú a rúbajú,
že iskry len tak dávajú.
Zloboh
Dobre, chlapci, hor’ sa majte;
začali ste, dokonajte,
i tak máme jedny lósy:
zahaste tie svetlonosy.
Čerti
Všetci máme jedny lósy,
zahasíme svetlonosy.
Kto sa nepridŕža teba,
ale tam dákeho neba,
padne našimi mečami,
že nedrží s tebou, s nami.
. . . . . . . . . . . . . .
(Preč odletia páni bratia a všetci sa ak’ sen stratia.)
Zloboh
Fajčí, dymí, dym sa valí,
oči smiechom zablyšťali:
Chlapci druhí — sem sa majte,
ak’ je v svete, rozprávajte.
Čerti
U národov je tíšina,
málo sa tam kto vypína,
a keď svoju zdvihne hlavu,
ľud ho sám v zem zašle tmavú.
Tak my sme vec vykonali,
by sme sprostých v kapse mali.
Zloboh
Dobre tak, nech všetko kape,
čo sa len k životu driape.
Nech je všetko vyblednuté,
všetko tupé a zaškreté —
bez rozumu, bez výrazu,
oklesnuté ak’ od mrazu.
Nech pozerá všetko k zemi,
nech je každý živý — nemý —
nech nemá slova k inšiemu,
len k životu zmyselnému.
Nech v tom svoje všetko hľadá:
keď jesť, piť — psiť sa dopadá.
Národ, ak’ môžte, cicajte,
viac v ňom sily nenechajte —
nech nemá nič síl pre seba,
len práve, čo nám potreba.
Nemá nič na tom svete znať,
ani menom sa menovať.
Dosť je, keď zná mňa a nič viac,
pred mnou sa pokorne klaniac.
Čerti
Dobre tak, nech všetko kape,
čo sa len k životu driape.
Zloboh
Istú formu tuto máte,
na tú všetko pomeriate.
Tu predpisy, tu rozkazy,
tu zákony, tu zákazy
a čokoľvek treba ľudu.
Aby ale on to prijal,
ak’ zo seba pošlé uznal,
oblečte sa a zjavte sa
tomu ľudu, ukážte sa
ak’ najväčší patrioti —
a tak potom do roboty!
Nešanujte nič — veď máme,
o to sa už obstaráme,
to už len na mňa nechajte.
Tak sa teda ponáhľajte.
Čerti
Dobre tak, nech všetko kape,
čo sa len k životu driape.
Zloboh
Fajčí, kúri, dym sa valí,
oči smiechom zablýskali:
Chlapci druhí, sem sa majte,
ak’ sa vedie, rozprávajte.
Čerti
(radcovia)
Tu sme, pane, tu sme všetci.
Dobre stoja naše veci:
Ľud je celkom už v podlosti,
takže pláva v zmyselnosti.
Mnoho ich tam zakapalo
a mnoho takých sa stalo,
že neznajú služby viesti,
iba piti, psiť a jesti.
Zloboh
Ver’ ste chválu zaslúžili,
ale dač’ ste preds’ schybili.
Máte na to pozorovať,
by ľud mohol službu konať,
službu našu, čo mu dáme,
inakšie nič nevyhráme.
Choďte tedy po krajinách,
po dolinách, po rovinách,
zakladajte spoločnosti,
čo budú ľud viesť k miernosti.
S tým lepšiu čiastku vyhráme
a nájdeme, čo hľadáme.
Ale ešte mi napadlo —
hocaj to je už zrkadlo
bláznivé a už rozbité —
doveďte mi — tých pánikov,
čo sa živia z románikov,
všetkých, slovom, čo sa pera
držia, z ktorých len vyzerá,
že dač’ písali do novín.
Chcem ich tu mať na pár hodín.
Len do práce! — Zlato máte,
sylogizmov naklepáte,
privediete už hotových,
že nebude treba nových
dôkazov. Tak vykonajte
a teraz sa ponáhľajte.
Fajčí, kúri, dym sa valí,
oči smiechom zaihrali:
Chlapci, chlapci, sem sa majte,
ak’ sa vodí, rozprávajte.
Čerti
(radcovia)
Tu sme, páni, tu sme všetci,
dobre stoja naše veci.
Už sa valia romanári
a všetci možní pisári.
Pred izbou vašou čakajú,
až ich dnuká zavolajú.
Zloboh
Hneď ich tedy zavolajte
a vy preč sa ponáhľajte.
Nateraz nič viac, veď máte
dosť čo robiť, ako znáte.
Na diváne rozvalený,
dymom celkom obtočený,
fajčí, dymí, kúr sa valí,
oči smiechom zaihrali.
Dvere v izbe rozleteli,
plno dnuká vycibrených,
po nemecky oblečených,
v novej móde pánov kráča —
starých, mladých, tenkých, hrubých —
— Pekne vítam hostí mojich,
nechže sa rozložiť ráčia.
Tam sú stolce, tam divány —
len ak’ doma, moji páni,
na čo ste tu povolaní.
Netreba mi moc slov metať,
o čom každý má už z vás znať.
Ja teraz všeličo kujem,
na čo vás tiež potrebujem.
Viem, že ste nie dáke ženy,
ale smelí a skúsení.
Čo chcete, to dostanete.
Sľúbte, že robiť budete,
čo vám poviem predkom, všetko.
— Nech len bude štedré vrecko.
— Viete! — Vy, ľud čo učíte,
teraz ducha priostrite
svojho k plánu vyvedenia,
čo vám donesie spasenia.
Mudráci, vy s dôkazami
a všeliakymi hádkami
bielo čiernym dokazujte,
všetko do mračien zasnujte,
aby koncom vyšli súdy,
že človek, keď myslí — blúdi.
Aby každučkú myšlienku
považoval ak’ pálenku,
ktorou sa človek opije
a ničoho neužije.
Horšie — nech každý to ohliadne,
že myšlienka a jed má jeden byt,
že jed o život pripráva,
myseľ, rozum odberáva.
Znáte všeliake záhyby,
znáte vynájsť všetkým chyby,
netreba vám slov kupovať.
Chcete teda tak pracovať?
Hlas
Ak’ nás vidíš, sme hotoví,
započneme život nový.
Čo žiadaš, to vykonáme,
veď remeslo naše známe!
Zloboh
Vy, poeti — sem sa majte
a bližšie si posadajte.
Vám tiež pole tu nastáva.
Vy z hnile paradís robte,
kaluž kvetami ozdobte,
že ľud sprostý bude myslieť:
To je život, ah! — to je svet.
Celý ten svet pretkávajte
stužkami rozmanitými,
ak’ pavúci zamotajte
okovami milostnými.
Nech každý má hnileť za kvet,
v ktorej chce žiť, koncom umrieť,
nad ktorú niet nič krajšieho,
pod slnkom hľadanejšieho.
Viete — teraz už len robte,
kaluž kvetami ozdobte.
Za to všetko máte, vedzte —
Či ste hotoví, povedzte?
Poeti
Všetko, čo chceš, urobíme,
kvetmi kaluž ozdobíme.
Zloboh
Sem sa bližšie, novinári,
i vás rovne potrebujem.
Vy budete mi veslári,
keď ja na lodi poplujem.
Vaše bude — ľud pletkami,
hádkami, haraburdami
kŕmiť a zaneprázdňovať.
Inšiemu treba pokoj dať.
Nech ľud privykne na pletky,
na módy a etiketky,
nech sa ako dieťa baví
a nech v pletkách svoj čas trávi,
nech z mód každý čo deň loví.
Či ste k tomuto hotoví?
Novinári
Hotoví sme, sľubujeme,
dľa sľubu robiť budeme.
Zloboh
No, teda už všetko pôjde,
každý svojho šťastie dôjde,
nech len robí a pracuje,
ver’ iste neobanuje.
Páni moji, len sa majte,
na sľuby nezabúdajte.
Neľutujte slov a rečí,
ak’ sa od vás aj i svedčí.
O inšie sa nestarajte,
dôveru do mňa skladajte.
Všetci
O inšie sa nestaráme,
dôveru do teba máme.
Zloboh
Na diváne rozvalený,
dymom celkom obtočený,
Zloboh pyšne odfukuje,
lecikedy len zhundruje:
Už je môj svet — a byť musí,
čo nebude chcieť, vydusí
mojej moci ničiaci vzduch.
Napriek tebe, ty jasný duch,
napriek tebe, Všemohúci,
mne náleží svet budúci.
Dumá, myslí — vonka treskot,
pod ním — nad ním slyšať hrmot —
všetko sa trasie v svetlici.
Ale na škaredom líci
hnusný pokoj — driema v zlosti —
veľkosť zjavuje v podlosti.
Driema v zlosti, aby zase
vystúpil vo svojom čase.
Čo sa robí, to nestojí,
on je pri hromoch v pokoji,
on nikdy nie na rozpači,
ani keď hrom ak’ zver jačí.
Pri hromoch, bleskoch vo vojne
on si sedí len pokojne
a z tých bleskov strely loví
proti jasnému duchovi.
[
1
]
Ps, str. 62—69, bez nadpisu. Prvý raz v Súb. diele z r. 1952. Nadpis je vybraný z jedného verša na konci básne. Na rozdiel od prvého vydania umiestňujem túto báseň na začiatok celého cyklu. Dôvody sú tieto: Už v poznámkach k 1. vydaniu som naznačil problematičnosť zaradenia tejto básne, ktorá sa nachádza len v odpise Ps. V pôvodnom rukopise (R) niet priameho náznaku o súvislosti s ňou. Ale v prvých troch osobitne číslovaných zošitoch R nachádzame narážky na „časy, plné slávy, sily“ (Dvanásť slov) a v 2. zošite R je báseň bez nadpisu, začínajúca sa veršom „Žili ste kolosy sveta…“ Usudzujem, že tieto narážky sa vzťahujú na slávne časy Caesara a Napoleona, spomínané v básni Na rumoch vekov, že výraz Kolosy sveta sa môže len na nich vzťahovať. Janko Kráľ začal svoje zošity číslovať dvakrát. Z prvého číslovania sú tri zošity, z druhého všetky ostatné. I báseň Na rumoch vekov mohla mať osobitné číslovanie, predchádzajúce číslovaniu druhých dvoch cyklov. Ostatne súvislosť potvrdzuje sama téma: porovnávanie slávnej minulosti s biednou prítomnosťou. Básňou Dvanásť slov z 1. zošitu prvého číslovania v R sa začínajú potom obrazy a kritika prítomnosti.
[
2
]
R, nečíslovaný zošit, prvý raz v Súb. d. — Pôvodný nadpis tohto textu, Strom nesmrteľnosti alebo dvanásť slov, ukazuje, že tento text súvisí s textom Dvanásť slov. Prvý verš Stromu nesmrteľnosti: „Už všetko je het — ostatné je slovo“ — svedčí, že tento text uzaviera nejaký dej alebo výjav predchádzajúci, ďalej verše: „Sláva vám, bratia, hoc’ vám ju osud vzal… vy ste vedeli čo za svet zomierať…“ atď. sa podľa všetkej pravdepodobnosti vzťahuje opäť na dialógy Caesara, Bruta a Napoleona v básni Na rumoch vekov. A podľa všetkého oba nadpisy tohto textu sa na ňu vzťahujú. Janko Kráľ začal tu rozvíjať kompozíciu dialógov a scén, ktorá mu rástla pod rukou, pričom namiesto nadpisov uvádzal len osoby dialógu, preto dosah skutočného nadpisu, ako je Strom nesmrteľnosti, je ťažko určiť. Ponechávam ho na tom mieste, kde sa nachádzal v rukopise.
[
3
]
R, zoš. 2, bez nadpisu; Tábor 1870, str. 199, V-1, str. 91, Ňb, str. 111. — Naväzuje na báseň „Na rumoch vekov“. Pri tejto básni sa vynoruje vážna otázka: Janko Kráľ v liste redaktorovi Orla A. Truchlému-Sytnianskemu zo dňa 19. jan. 1874 poprel autorstvo tejto básne. Písal mu medziiným: „Ešte mám Velebnosti Vašej to podotknúť, že v Tábore vyšla jedna báseň ,Oslobodenie’, kde ste Vy mňa za pôvodcu držal a ja som to nepísal ani som nie tej básne pôvodcom. Ja mám jednu vetšú báseň pod názvom ,Šahy’, ktorá by sa mohla tiež ,Vyslobodenie’ nazívať, to je ale celkom druhá myšlienka, celkom iný sloh, — tá báseň je dakde na Morave.“ (Porov. tiež A. Mráz,
Andrej Sytniansky,
T. Sv. Martin 1945, str. 24 v pozn.) List je nie písaný básnikovou rukou, len podpis je jeho. My však prvé dve časti tejto básne v Tábore nachádzame v nespornom rukopise Kráľovom, takže len druhé dve časti by mohli byť otázne čo do autorstva. Otázka znie: Veriť rukopisu, a či slovám autora, ktorý po 30 rokoch popiera svoje autorstvo? I keby sme nemali čiastočný dôkaz v rukopise, museli by sme autorstvo pripísať Jankovi Kráľovi podľa slohu a podľa sledu myšlienok. Možnosť, že by J. K. do svojho zošitu zapísal cudziu báseň, je veľmi nepravdepodobná. Redaktor Sytniansky nedostal rukopis básne od autora, ale od niekoho kto si ju svojho času od J. K. odpísal, hoci nie je vylúčené, že mal dávny rukopis autorov. J. K. tušil, že báseň môže byť z Moravy, preto si pripomína hneď báseň Šahy, ktorá mu dobre utkvela v pamäti, lebo bola svedectvom jeho väznenia a odsúdenia na smrť. Pri množstve rukopisov, ktoré poslal alebo dal odpísať priateľom na Morave a ktoré im sám upravoval, nemohla mu každá báseň utkvieť v pamäti. Isté je, že názov Vyslobodenie je od niekoho iného, možno od redaktora Sytnianskeho. Okrem toho Kráľove názory i situácia Slovanov a Slovákov sa tak zmenila za 25—30 rokov, že ho to uvádzalo do rozpakov pri čítaní svojej vlastnej básne z dávnych čias, takej pesimistickej a takej radikálnej, takej chmúrne vizionárskej a prorockej. Ďalšia možnosť vysvetliť jeho popieranie môže byť v tom, že roku 1874 už sa na svoj bývalý radikalizmus nedíval očami mesianistu, proroka — toho sa zriekol ešte pred revolúciou roku 1848. Teraz mohol myslieť na svoju reputáciu pred oživnutým maďarizačným prúdom a obávať sa, že taká báseň by mohla poškodiť i jeho existenciu. I to je nápadné, že svoje autorstvo odvolal až tri roky po uverejnení, hoci to mohol urobiť prv. Keď autorstvo J. K. pri prvých dvoch častiach uznávame za nesporné, pri druhých dvoch častiach treba ho dokázať. Stačí však upozorniť na nápadnú podobnosť slovníka a nálady prvých dvoch slôh III. časti s jeho prvotinou Jedna žiadosť, Kráľom v rukopise podpísanou, a s básňou Záhradník v tomto cykle, aby sme i pre III. a tým i pre IV. časť priznali autorstvo Kráľovi. Prvé dve časti tejto básne sa úplne zhodujú s rukopisom. Pravda, druhé dve časti, uverejnené v almanachu Tábor, nemuseli priamo súvisieť s prvými dvoma. Ponechávame ich spolu preto, že sa tak odtláčali už od roku 1870. Nadpis, hoci je neautorský, zodpovedá približne obsahu, v ktorom sa nastoľuje otázka „vyslobodenia“ utlačených národov.
V II. časti básne u V-1 je oproti R jediná zmena:
miesto pomníka slávneho
— R
miesto pomníka dákeho.
III. a IV. časť prepisujem podľa almanachu Tábor a V-1.
[
4
]
R, zošit 1, Ňb, str. 111 pod názvom Dva sveti, ktorý vymyslel dr. Mečiar. Nadpis Dvanásť slov sa vyskytuje opäť v 5. zošite v obmene Strom ňesmrtedlnosti alebo Dvanásť slou. (Viď predošlé poznámky.) Prvý verš tohto textu: „Minuli časy, plné slávy, sily…“ naväzuje zrejme na báseň Na rumoch vekov. Text „Dvanásť slov“ je však podľa obsahu úvodom k ďalším dialógom a scénam, o čom svedčí scénická poznámka, pod ním uvedená. Kompozičný zámer sa teda rozvíja v ďalších scénach.
[
5
]
R, zoš. 1. Tento text pokračuje monológom starca protikladom k dievčaťu. Prvý raz v Súbornom diele 1952.
[
6
]
R, zoš. 1. Prvý raz v Súbornom diele r. 1952.
[
7
]
R, zoš. 2—3, Ňb, str. 113 v básni Dva sveti. Dr. St. Mečiar si nevšimol v R nadpis Úkazy a pokračoval v texte Vyslobodenia. Rozdiely v čítaní (v zátvorke text v Ňb):
vás čakám (vás čakau,
114),
Hostili tam nás
(
Uhostili tam nás,
115),
darilo (voďilo,
115),
počastnosť
(
počestnosť,
115),
ovsené
(
sušenje,
116 — rozumej kabáče, R má zreteľne „ousenje“),
tiská
(
stíska,
116),
vídali
(
viďeli,
117),
hojne slopať
(
noste slopať,
119). Idem—idem, — ale hrozí dač mi, nazad zdržuje (Iďem—iďem — ale hoci Dač ma na zad zdržuje, 121),
vyženieme
(
vivezjeme,
122).
[
8
]
R, zoš. I. (Je tu nové číslovanie a iný papier, jasnozelený), prvý raz publikovaný v mojej cit. knihe o J. K., str. 217. Báseň je bez nadpisu a je pokračovaním textu, ktorý nepoznáme. Je to však i v tomto zlomku apostrofa slnka a reflexie a ňom a o svete. Nasledujúci úryvok je protikladne pohľadom do seba, do temnôt duše.
[
9
]
R, zoš. 1, publ. ako predošlá. Nadpis nie je názvom, ale skôr poznámkou nad textom. Predošlá i táto báseň je číro subjektívnou reflexiou. Má charakter monológu ako mnohé iné v skladbe. Obe sú charakteristikou autora.
[
10
]
R, zoš. I—II, nadpis len ceruzou. Prvý raz v Eláne III, 1932, č. 4, v podaní R. Brtáňa. Ako v predošlých dvoch, i tu píše Kráľ ešte
w,
ale uprostred textu začne písať už
v.
Vzhľadom na to, že v prvých zošitoch 1—3 písal už
v,
možno predpokladať, že texty I—II vznikli prv, ale boli vsunuté za texty 1—3 a nimi sa začalo nové číslovanie zošitov.
[
11
]
R, zoš. II, Ňb, str, 47.
[
12
]
R, zoš. II, Ňb str. 48. —
Pán na mňa pohljaďí — sedácki — Teraz viďím ešťe len
— Ňb 48.
[
13
]
R (príloha k zoš. V, str. 3—11), prvý raz Ňb, str. 125—131. Rozdiely v čítaní: Ňb:
z mrákosťi
(str. 125, čítal som najprv:
z mrzutosti,
teraz
z uvzatosti
),
Do ohňíka hľadí
(str. 127),
Či sa to pisári
(str. 129, zrejme, zle čítané, má byť:
figúry
).
[
14
]
R, dva osobitné listy, číslované problematicky ceruzou „20“, pričom „20, 22“ je prečiarnuté. Rukopis i atrament sú ako v zoš. XXI. Podľa obsahu Videnie je obrazom zúfalca a zhýralca, utápajúceho sa v opilstve. Nasledujúci obraz nadväzuje priamo na reč hriešnika a líči súd nad ním. Videnie je úplne realistickým, ba naturalistickým líčením pijatyky. Prvý raz publikované v Súbornom diele, 1952.
[
15
]
R, zoš. II—III, Ňb, str. 52. Dr. Mečiar čítal:
Keď vetrík pofukuje — Veď ňejeden — Čo mi krem toho ňespravja
(namiesto
nespania
). V Ňb sú vynechané posledné štyri verše, veľmi charakteristické. Vynechané sú i uprostred textu dva verše, spola prečiarknuté, ktoré v našom texte znejú: „Cudzie ženy a kartárstvo priviedli ma o bohatstvo.“ Ale slovo „kartárstvo“ by sa mohlo skôr čítať „kurvonstvo“.
[
16
]
R, zoš. XXI—XXII, bez názvu, Ps 76—85, Ňb, str. 101 — 110. Názov je v Ps. V Ňb
                  je prepis podľa R, my prepisujeme podľa Ps. Oba texty sa zhodujú, okrem
                  nevýznamných zmien. V Ps sú totiž vynechané scénické poznámky a rozmanité hlasy
                  „chóru“ sú spojené vždy v jeden hlas „sboru“. Toto zjednodušenie bolo na prospech
                  celku a je kritickým zásahom J. K. do pôvodného konceptu. Zo scénických poznámok
                  uvádzam tieto: 1. obraz scény: „Izba jedna veliká, čjernim súknom zakritá — okolo
                  sťjen sa umrlčje truhli, na prostriedku stuol, na ňom lampa horí — pri lampe jeden
                  spí“; 2. „Pozerá na lampu zďesení“; 3. „Vstaňe, chodí okolo po tej tmavej izbe,
                  hľadajúc dvere a tam sa na truhlu prevalí: — Jedna sťena sa prepadňe, tam je tma
                  ňekonečná.“; 4. „Spadňe na stuol z povali jedna kňižka a otvorí sa“; 5. „Číta,
                  pozerá začjatok, mislí — celkom zahrúzení — tre si čelo rukou“; 6. „Hľadí do
                  kňižki. Hľadí do kňižki ďalej, prevráti kňižku, mesto litjer samje machule, aňi
                  slova ňepoznať, kríže kráže — rozmíšla nad tím, čo to muože biť, staňe, prechoďí
                  sa — potom sa zchiťí a číta“; 7. „Truhli sa pukajú, ako lupini odfrkujú, vistúpi
                  oťec, mať — strašňe — mrtví sa rušajú, vstávajú a k ňemu. Pauza“; 8. „Knižku misí
                  zjať, kukne na zadok a padňe — lampa zhasňe, hoďina bije“; 9. „Tento (chór) ešťe
                  sa opakuje a po velikej izbe sa hromom traťí — mizňe, redňe“. Ostatné poznámky sa
                  týkajú pohybov tela, zraku, zmeny citového prízvuku hlasov a pod. Rozdiely v
                  texte:
Tis ma od slnka hájila
(Ps:
chránila
),
Mladuo srdiečko hupkalo
(Ps:
plesalo
),
Ten, kto s blenom jed
                  ňemješa
(Ps:
Ten, kto s medom blen nemješa
— tak
                  isto i v R, takže omyl je v Ňb). V Ňb oproti R je vynechané dvojveršie:
Zaspau som ako opití, keď je veliká krútňava.
V Ps sú zas
                  vynechané štyri verše v predposlednom sbore:
Rušajťe šetkje obrazi
kŕdlom do jeho pameťi.
Rušajťe z mrákavi nočnej
Od velkjeho do maljeho —
Duchi nočnje, vetri ďivje,
Prežeňťe ich od jedneho.
Tieto štyri verše sú v texte R len ako vsuvka na konci, takže ich mohol
                  opomenúť i autor pri prepisovaní.
[
17
]
Ps, str. 70 — 73, Prvý raz publikované v Súbornom diele, 1952. Sú to monológy, ktoré pokračujú v spovedi Ovčiara, Remeselníka, Mladého pána atď.
[
18
]
R, zoš. III—V, Ňb, str. 89—100. —
Kďe jesť, piť, piť sa dopadá,
Ňb 91
tu príkazi,
92 —
Iba piťi, piť a jesťi,
93. Verš „a nech v pletkách svoj čas trávi“ je v Ňb 99 vynechaný, hoci chybuje do rýmu „baví“.

--- KAPITOLA 2 ---

II. Svet na mukách
Obsah
Národy
Náboženstvo
Počujte, všetky na svete národy…
Hlásnik národa
Génius Slovanstva
Kde sa obrátiš
Poruč
Pekelník
Posvätenec
Kedy už ty vydáš dušu Hospodinu?
Človeče, kdeže si ty podel slovo božie?
Záhradník
Národy
[
19
]
(Dolina pustá, noc je, divý vietor hučí, po stranách sú jaskyne, z nich národy vystupujú.)
I
Pustil som do sveta, pustil som vtáčatko,
kedyže sa vrátiš, sivé holúbätko?
II
Kedyže sa vrátiš spoza hora-dola,
aby sa mi stala už raz v svete zvoľa!
III
Prišlo by vtáčatko, prišlo by, jaj, Bože!
Ale ak’ si v týchto víchriciach pomôže.
IV
Tma je ako v rohu a vietor lomcuje,
dobre tomu, čo, hľa, pod pecou nocuje.
V
Stalo sa mi, stalo, už ma raz Boh skáral,
ohníček zakapal, pahrebu vietor vzal.
VI
Diera moja pustá ak’ umrlčia hlava,
vetriská burcujú a noc je pritmavá.
VII
Hoc’ by vetry duli, noc pokoj mračila,
keby aspoň jedna hviezdička svietila!
VIII
Hviezdičky už z neba dolu popadali,
rieky všetky vyschli, korytá ostali.
IX
Korytá, korytá! moc bodláčia máte —
nejednu vy dušu na smrť dopicháte.
X
Bodláčia, bodláčia! pichľavé bodláčia!
Veď som ja zahryzol v svete do koláča!
XI
Začal som koláč jesť, ale ho nemôžem,
akože si v tomto nešťastí spomôžem.
XII
Už hodina bije — mútny treskot dáva,
vetriská burcujú a noc je pritmavá.
Všetci
(Všetci vyjdú napred svojich dier a zakričia s vetrom:)
Hoc’ by vetry duli, noc pokoj mračila,
keby aspoň jedna hviezdička svietila!
XIII
Hocaj len na chvíľku, keď nie na deň celý.
Všetci
Aby sme sa aspoň pospolu videli.
XIV
Lampa mi už bledne, oleja nemáme,
skala sa mi váľa — kde sa zutekáme!
Už všetko prepadlo, kútik ostal malý —
kdeže ja pobežím v tejto tme zo skaly!
Lampa mi už bledne, oleja nemáme,
poďme do susedov, tam si požičiame.
Sbor
K susedovi prišiel, požičal si strovy:
Od hladu zakapem, pomôž mi v dônoví!
Pomôž mi v dônoví! — Ak pýta, tak pýta
a sused sa v biede sám už slamky chytá.
XV
Keby mi na mojom poli žitko zrelo,
kde by šiel, ta by šiel — pýtal by si smelo.
XVI
Keby mi na mojom poli žitko zrelo,
veru by mi ani teraz nechybelo.
XVII
Ale kto nič nesial, ak’ môž’ si pýtati,
odkiaľže ten potom, čo je dlžen, vráti?
XVIII
Pustil som do sveta, pustil som vtáčatko,
kedyže sa vrátiš, sivé holúbätko!
XIX
Kedyže sa vrátiš, ja som bledý, chorý,
nemôžu mi pomôcť už žiadni doktori.
XX
Mňa druhí hrdúsia vo vlastnej jaskyne,
kedyže sa zjavíš na našej doline?
XXI
Mne nedajú bývať už ani v pitvore,
kedyže zaspievaš na tej našej hore!
XXII
Na tej našej hore, kde strigôň stoluje,
noc všetko zakryla a vietor burcuje.
Všetci
Keby vetry duli, noc pokoj mračila,
čo by aspoň jedna hviezdička svietila,
hoc’ aj len na chvíľku, keď nie na deň celý,
aby sme sa už raz pospolu videli.
Náboženstvo
[
20
]
Otrok
Kedy už koniec bude môjmu žiaľu,
kedy sa ten môj blen v dákom mori stratí?
Hľadám pokoja, hľadám oddýchnutia,
ak’ mútny potok, čo sa v mori tratí.
Potok sa tratí v more sa šumiace,
kedy i ja tak, moje túžby vriace!
Dosiaľ som znášal lós horký, lós trpký
v potupe, ale preds’ vždy som prevýšil,
ak mučitelia divy vystrájali.
Keď som raz pozrel, i sám pán zatíšil,
no, ak zatíšil, odkväclo mu z oka,
že má pred sebou iba len otroka.
Ej, pôjdem inak, ako som chodieval,
kriepil som dušu v žalostiach omdlenú,
kriepil na skazu, trapy, muky znášať,
azdaj utíšim priepasť rozsršenú.
Azdaj utíšim - a to bôľ zastaví
ťarcha o sto raz väčšia, čo tak dávi.
Napnutosť silu keď zdrúzgať nemôže,
tým ju ešte viac stuží a zosilí —
sklonil som šiju prvý raz pokojne,
aby ma mraky celého zakryli,
aby som horší stal sa od hoväda,
ale tým horšie bôľ na srdce sadá.
Nemôžem tak byť — nedá mi pokoja,
musím urobiť celkom už krok nový.
Keď vták chytený môže, preč uletí —
hádam slobodno to i otrokovi.
Pobežím ta, kde niet živého ducha,
kde zver sa túla, vietor voľne dúcha.
Kde si sa vzal tu v tejto pustej veži
z prvších snov rajských na púšti zbudený?
Tu ledva dýchal v hnili a stuchline,
tam sa rozvíja čŕstvo háj zelený —
hájik zelený, nik ťa neobtína,
nik ťa neriedi, nehubí, nekreše,
voľne sa šíriš s rodinou ďalekou,
dáždik ťa zmýva a vietor ťa češe
a nik ťa v svete tomto neobtína.
Stlčený celkom, zo dňa vystrčený —
na šťastie bolesť vytrela z mysle deň.
Keby tá chmára celkom sa rozmohla,
na noc spustila ak’ plachtu večný sen,
ale tá chmára v noci sa rozíde
a môj starý hosť, kde sa vezme, príde.
Čo ty, nešťastník, na srdce mi klopeš
a ženieš v bôle rozzlobené prsty?
Čo sa nad ničím v tomto svete vŕšiš
a nedáš pokoj jednej zemi hrsti?
Čo chceš a kto ťa sem ko mne posiela,
aby si kriesil biedou zadutého?
Prosím ťa pekne, keď vztek nespomáha,
oddiaľ sa večne — pre Boha živého!
Keď mňa nehľadíš — spadnutému tvoru
pokoj! život chceš — netýkaj sa moru.
Kapitol skryl sa s celou sveta slávou,
i pán mi vyšiel už celkom z pamäti.
Ukrytá hrdosť do seba vstúpila,
nekriesi dušu v hlbokom zamdletí.
Domovný hosť sa už viacej nezjaví,
vezme si príklad od hadov, jašterov,
skape v pokoji, skadiaľ ho vyhnali,
dá pokoj prachu pod smrtnou zásterou.
I jeho bolí, čo mňa tak sužuje,
čo som nedostal, on to večne tratí.
Už pečať smrti udretá na duši
a môj starý hosť zase sa navráti,
rozdúcha oheň v hlbokom zatmení.
Ja ako tiger skočím rozzlobený —
Nezabudol si na návštevu nočnú,
naveky dráždiť budeš moje rany?
Čo mám už robiť? kde s’ podieť, kde skapať,
pred koho predniesť ponos neslýchaný!
Pred koho! ale daj sa, Bože, svete!
Veď ak si dačo, pomôž otrokovi!
Vždy je len horšie a nik neprichádza,
iba z zúfalstva smejú sa okovy.
. . . . . . . . . . . . . . .
Počujte, všetky na svete národy…
Počujte, všetky na svete národy,
židia, pohania, pánovia, sedliaci:
Nastalo nové na svete stoletie,
prichádza Pán už najmä k vám, trpiaci!
Ty, čo pod plotom spľuvaný si v kríži,
keď svet skamenel, Boh s pomocou s’ blíži.
Neschádza Veľký s hrmením doluká,
bes, hrúza s heslom popredku neletí,
nehádže blesky Jeho tvár vysoká
na svet stupený, zdávený, zamdletý;
ale ak’ človek ten najnižší ide —
ľudia čakajú, kde On asi príde.
Strach, hrdosť, pýcha podpálila duše,
všeliake chýry po svete leteli,
Rím, Jeruzalem, východ, ožiarený
trónmi a slávou sveta, zavidneli,
ale Pán Veľký skrútne sa na stranu
a na div vojde v chatrč otrhanú.
. . . . . . . . . . . . . . . .
Čo si priniesol na tento šíry svet,
zjavený v mraku, nízkosti, potupe?
Pred Bohom trasú sa všetky končiny —
keď si Syn Boží, čo hľadáš v chalupe?
Pán ale Veľký vezme kríž z chalupy
a pred svet celý v pokoji vystúpi.
Pán ale veľký zná čertove siela —
ku skúške veľkej ticho sa poberá:
cesta ohavná, koruna tŕňová,
pred svetom hanba, posmech a výškera.
Tvár celá potom krvavým zájdená,
telo pod krížom ťažkým, horkým padá,
tú skúšku Otec, Tvorca neba, sveta,
Synovi svojmu pre ľudí nakladá.
A syn Veliký prezrie všetko peklo
a zvučné „Pokoj vám“ po svete tieklo.
Pán ale Veľký zná čertove siela —
na trón sa pyšný sadnúť si neblíži.
Medz’ sluhom-šarhom vyvolil si šarhu,
medz’ trónom-krížom volil byť na kríži,
medzi životom-smrťou volí — umrieť,
aby si videl bedasť — živú obeť!
. . . . . . . . . . . . .
Radosť na nebi a pokoj na zemi,
kríž ľuďom neba tajomstvá otvorí,
obeť tá živá prelomí mrákavy,
medzi samými diably divy tvorí.
Peklo horúce, veliká nádeja,
no blesk obete roztopí zápory;
diabol zľakaný strašnú vec pomyslí
a so všetkými krížu sa pokorí
a letí s krížom v dyme a plameni,
vetry sa zduria, more sa rozpení,
strašne húkajúc on ako vták dravý.
Na jednom zrutnom sa vrchu zastaví,
tam on si svojich do poriadku zbiera,
rozkazy dáva, vôkol sa obzerá,
koľký je počet jeho velebiacich,
a púšťa strely strašné na veriacich.
Kríž sa zatriasol na rukách zlostného,
rosa nebeská z neba vysokého
na ľudí padá, rany sveta hojí
a hladká svätých, povitých v pokoji.
Na nebi, zemi zázraky ľakajú,
svet sa pomiatol, národy stenajú,
svätí sa modlia, pomútených koja,
trpiacich tešia, ich bolesti hoja.
Každý je za svet ranami pokrytý,
k obeti živej pokojne sa púšťa,
ale svet zase ak’by bol opitý,
svojich jedinkých anjelov opúšťa.
Blahoslavení, čo žili vo viere,
no svetu život nanovo dohára.
Pán vyvolených k svojmu boku berie
a s nimi neba tajomstvá zatvára.
No svetu beda! Nebude ani spať,
ani mrieť, ležať, hýbať sa, ani stáť,
ani radovať, ba ani smútkovať —
takto príde mu ťažko pokutovať,
nebude sám nič — nič nebude vedieť,
bude si myslieť a nebude myslieť,
bude sa hýbať a nič sa neruší,
pôjde na smrť a sťa črv nič netuší.
Bude vždy hádať a nič nevyhádne,
vyjde Boh z neho, vetrom divým padne
do mora, sťa loď na širokom mori
tisíc ráz tresne, predsa sa nezborí.
Život hnusný si každá duša zbridí.
Potom čo bude? Divné božie súdy!
. . . . . . . . . . . . . .
Concilium
Izba veľká — v nej ako v kostole,
obraz Syna i Ducha svätého,
plno starcov pohľadu svätého,
halelujah! Sláva, Syn jediný,
sláva, pravdy Duch, sláva Trojici -
zmiluj sa nad úbohými syny,
nad padlými, slabými hriešnici.
Všetci vrúcim srdcom Boha slávia,
ako jeden dlh Bohu splácajú —
žiaden rozdiel u starcov nestáva,
všetci rovne pred Bohom padajú.
Všetci padajú, veľká Boha výsosť,
keď iba jedna je u Boha milosť.
Hore povstanú — obraz sa jasiacej
Matky bozkajú — a tak spolu všetci
začnú rozprávať o im nastojacej
vykonať teraz čisto ľudskej veci.
Myslia, ako by bratov vykúpili,
čo sa v zajatí už dlho trápili,
myslia o chudých na tele, na duši,
uzavrú pomoc — aká sa im sluší —
uzavrú pomoc — ale odkiaľ — všetci,
ktorí len majú, dajú všetky veci,
dajú, čo majú vrelými srdcami:
Veď Boh nebeský vždy bude nad nami.
Od Boha všetko na svete pochádza,
u Neho nikdy milosti neschádza.
Čo požehnal, za dobré vždy majme
a o inšie sa nikdy nestarajme.
Zem, nebo slávi dar Ducha svätého.
Milosť ako rosa z neba vysokého
na ľudí padá, rany sveta hojí
a hladká svätých, povitých v pokoji.
. . . . . . . . . . . . . .
Mesto veliké
Mesto veliké. Medzi palácami
kostol sťa zázrak vyrastá horeká.
Na ňom kríž zlatý ligoce iskrami.
Či upomenie k modlitbe človeka?
Či upomenie, aby sa ponížil
pred tým, ktorý ho ku Bohu povýšil?
Zvony zahučia na tisícich vežiach,
ktoré sa kolkol len tak ligotajú —
ľudu sa plno hrnie po uliciach,
kniežatá, králi na koňoch lietajú.
Vojsko sa rúša v radoch pod šabľami,
koniec sa tratí dakde pod horami.
Čože to má byť. Pane Bože milý?
Toľko je blesku-plesku v tejto chvíli,
všetci sú skvostne zbrojne oblečení,
či vojna má byť, či sa cisár žení?
Nebude vojny, nebude veselia —
cár má aj sto žien — ale je nedeľa,
deň kresťanskému ľudu zasvätený.
Cár nemá vojny, ani sa nežení,
ale on vchádza prosto do kostola
v zlatom pancieri pyšne oblečený,
za ním zbesilé s väzňami je vojsko,
čo sú zo všetkých národov lapení.
Ale on vchádza do chrámu svätého
pred oltár Krista na kríži spätého.
Vchádza surove, celkom po vojensky
pred pohľad tichý Máriin panenský.
Po chóroch slávne zahrmia organy,
trúby zatrúbia, bubny ohlas dajú,
spevci, spevkyne vyzdvihnú hlas veľký,
zvony zahučia, kanóny zdurkajú,
spev sa kostolom ohláša trasúci.
Sláva Ti, Bože, Pane nad hviezdami,
my sme mdlí ľudia, zmiluj sa nad nami.
Trúby zahučia, organy zahrajú,
bubny zahrmia, kanóny zdurkajú.
Huk, hlas velebný hlása božiu slávu,
cisár ku zemi skloní svoju hlavu.
Spev sa kostolom rozlieha trasúci —
cisár sa mení — pred ním vojsko stojí,
krvou zbrýzgané vedľa čistej Panny.
Cisár sa trasie, veľmi nepokojí.
Cisár sa v hanbe zo šiat zlatých zvlieka,
pred Bohom padne a horko narieka.
Za ním vojsko, ľud: tí najväčší dráčia,
akoby strelil, túžbou sa omráčia
a letia prosto do ohňa, do vody.
Nastanú časy vôle a slobody!
Ale to je blesk len luny svietiacej,
slnce zapadlo, už nesvieti viacej —
čo budú padať sto ráz tak obete,
nebude predsa pokoja na svete.
Kresťanstvo padlo zo dňa do polnoci,
Pán Boh vie, akých démonov je v moci.
Kresťanstvo blúdi po svete zázračnom,
po krajoch pustých, potokmi zvlažených,
sĺz ligotavých vo svetle mesačnom,
vytekajúcich z očú vytrápených.
Zázraky, divy konajú hriešnici,
ale sú všetko to len pokútnici!
Na veži bielej kríž, niet tam slnka viac,
namiesto neho blýska tichý mesiac,
tichý, tajomný, za ním plno ľudí
ženie sa ako kŕdeľ žravých vtákov —
mrú, neboja sa žiadnych búrok, mrakov,
ale sú predsa to len všetko bludy.
Žial na to hľadieť, ale tak to býva:
hriešnik chce nebo, a diabol ožíva —
a to na svete je strašné káranie,
kto chce zaslúžiť božie zmilovanie.
Lebo prebeda, kto sa v bludoch stratí,
ten si kus pospí, kým sa zas navráti,
hoc’ aj priam k bludom — lebo za bludami
len je paradís s rajskými hájami.
V kostole obeť — cisár pán narieka
a sa všetkého krem Boha odrieka.
Ale daromne takto rany hoja,
kde nieto lásky, tam nieto pokoja!
— Bieda, ah, bieda, pusťte nás, pusťte nás!
Dnuká sa modlia, alebo spievajú,
hoc’ aj počujú, nič si neberú hlas,
ktorý chudobní ľudia vydávajú.
Dnuká sa modlia, alebo spievajú,
nič si chudobných ľudí nevšímajú.
Také modlitby, hoc’ aj rany hoja,
predsa nevedú celkom do pokoja.
. . . . . . . . . . . . . . . . .
Minula chvíľa — hudba trebas húka,
bubny rachotia, temer kostol puká,
hoc’ cár ak’ predtým nepohnute stojí,
predsa je v dákom divnom nepokoji.
Organy hučia — cár očami šibne,
vojsko sa v radoch ak’ do vojny hýbne,
šabľami štŕka — brnkačka veliká —
cár mihne, zahrá turecká muzika.
. . . . . . . . . . . . . . . .
Po mnohých rokoch chrám ešte vidno stáť,
ale viacej už organa neslyšať,
len hrmot, huk, plesk ak’ židovská škola,
ak’ by tu nikdy nebolo kostola.
Dnuká nepoznať ani len znamenia,
že by bol kostol — kde obrazy stáli —
steny zrýpané, na nich krv zaškretá,
oltáre všetky dolu popadali —
len jeden obraz ešte visí scela,
obraz to nášho Krista Spasiteľa.
Na striedku dva sa tróny vyvyšujú:
jeden je zlatý zo zlata čistého,
druhý je čierny z dreva dubového.
Na nich sa dvaja ostre dohadujú.
Obom to zrejme vyzerať na tvári,
ako surovosť s hrdosťou sa pári.
Oba sú kŕdľom svojich otočení,
po jednej strane vojaci ranení,
veľmoži, páni a po druhej kňazi.
Oba sú jednakí si na dôkazy,
čo jeden povie, to druhý vyvráti —
kedy sa môžme konca dočakati!
Takým spôsobom už prešlo mnoho liet,
a predsa ešte ničomu konca niet.
A čo ešte liet sto ráz toľko prejde,
nikdy na svetlo vec sama nedôjde,
ale bude vždy mrakmi zaclonená,
keď by mala byť už raz ukončená.
Čože tu robiť? Kto len ukončí súd?
Pred vrátmi čaká kŕdľami sprostý ľud,
ten sa dobýja, už vystavia bránu,
ten, hľa, dokončí tú vec neslýchanú.
Ľud sprostý — ten sa hrnie ako voda
besne dovnútra, ako tá zver ľúta,
s treskom a pleskom bez všetkých ohľadov —
na cirkev, svet ten istotná pokuta.
Neplatí nič tu, keď kto napomenie
zber, ako banda sa zbojnícka ženie
v hore vyrastlá, ako práve ten dub,
ktorá nič nezná, len čistý kaz a hub,
ktorú mnoho ráz jeden gombík zlúdi —
môžeš si myslieť, ako tá prisúdi.
Ak’ keďby vylial do kotla plného
masti plamennej stred ohňa tuhého —
a to v stavaní — jednu kaňvu vody.
Masť sa ak’ strela na strany rozhodí
a odtiaľ kochom ako čert horeká,
odkiaľ už potom ako saňa strieka
na strechy, krovy ako striekačkami,
že sa pokryjú voľnými vatrami,
čo všetky kúty izby preháňajú,
až všetko zblčí — uhle zhasínajú…
Kostol je pustý — kríža viac nevídať,
veže dopoly stoja popadané,
namiesto zvonov húkajú soviská,
múry sú čierne, celkom popukané.
Kostol, čo predtým slúžil k božej chvále,
viac sa podobá zahučanej skale
machom černistým, čo sa jej ľakajú
ľudia, keď tadiaľ nocou prechádzajú.
Dnuká je ticho, len uhle zhášajú,
ktoré viac ale už moci nemajú,
ktoré v jedinú sa zlejú pahrebu
a samy seba popolom zahrebú.
. . . . . . . . . . . . . . .
Svet je zľakaný, celkom poplašený,
nemá viac schránky, tára sa zmrzený
bez útočišťa, bez istej koľaje,
zapadli jeho už nádejné kraje.
Tára sa, blúdi bez cieľa všetkého,
ak’by nebolo viac Boha živého,
ak’by Boh živý už svet tak zanechal,
ako keby ho nikdy nebol poznal.
Ale jest hŕstka ešte v svete ľudí,
ktorá síce tak ak’ aj druhá blúdi,
ktorá sa síc’ tak ak’ aj druhá tára,
ale nádeja jej preds’ nevyhára.
Čím viacej blúdi, tým silnejšie verí,
že Boh v nej vzkriesi zase silu viery
a ju a s ňou svet nenechá len tak hniť,
ale povolá ju pre tento svet žiť.
Hŕstka tá v bludoch, v bôľoch sa vždy teší,
že Boh v nej ducha lásky, viery vzkriesi.
Ľudia sa len tak z toho posmievajú
a jej do bláznov sprostých nadávajú.
Vraj tí pred svetom vždy bývali v tôni —
to sú len sprosté národné bobony.
Bobony! žobrač, pokrytá ranami,
pomôž ti Pán Boh, čo býva nad nami.
Za tvoje slová k Bohu sa modlíme,
by ti odpustil, o čo ho prosíme.
Teraz len toľko za teba prosby liať —
ľudia sme — ľudí nehodno preklínať,
ale príde čas — vystúpi kňaz slávy,
ktorý zas všetko na nohy postaví.
Ale príde kňaz, čo kríž zneuctený
v sláve povznesie na kostol vznešený.
Ale príde čas — po bielom dônoví —
ľudstvo zaspieva veselo: Rok nový…
Hlásnik národa
[
21
]
Nad horami, nad dolami,
nad mestami, dedinkami
pusto stojí, smutne stojí:
Ktož’ moje rany zahojí!
Nad horami, nad dolami,
nad mestami, dedinkami
pusto, ticho ak’ to pole,
keď je žitko už v stodole.
Pusté, tiché je to pole,
ale žitka niet v stodole.
Nad horami, nad dolami,
nad mestami, dedinkami
pusto, ticho ak’ v tej hore,
keď už ovce sú na dvore.
Pusto, ticho je v tej hore,
ale oviec niet na dvore.
Nad horami, nad dolami,
nad mestami, dedinkami
pusto, ticho ak’ v dedine,
keď chlapci sú v javorine.
Pusto, ticho je v dedine,
no chlapcov niet v javorine.
Chlapci svetom sa zabrali,
zbojníci ich porúbali.
Nad mohylou polesovou,
nad horičkou javorovou
pusto stojí, smutne stojí:
Ktož’ moje rany zahojí.
Kryptou sa stal svet ten celý,
čo žili, tí už pomreli —
mohyly sú vrchy, skaly,
mňa samého len nechali.
Tí sú v hrobe, ja nad nimi
ako hlásnik nad spiacimi.
Hlásnik je tá stráža nočná,
ktorá spieva nad spiacimi,
pieseň Krista je jeho štít —
čo ja počnem nad mŕtvymi.
Mŕtvi budú spať aj potom,
keď už hlásnik z veže zišiel —
načo som ja na tento svet
medzi mŕtvych živý prišiel?
Všetci ležia — ja v krypte sám,
nevídať nikde nikoho,
ak’ strašidlo sem-tam chodím —
keby strašiť bolo koho.
Ale všade pusto, smutno,
ako úhor čierny stojí,
na ňom nič, len kde-tu skalka:
Ktož’ moje rany zahojí!
Netráp sa, srdce strápené,
prijmi toto potešenia:
Kto nezaspal, čím viac zaspí,
väčšieho dôjde spasenia.
Ty si Génius v čiernej noci,
lampa svietiaca na hrobe,
aby svedčilas’, keď príde
Boh Syn v nadhviezdnej podobe.
Či viac zaspí, čím viac skape,
tým ti je viac zverené.
Upokoj sa, duša drahá,
skroť srdiečko utrápené,
príde čas, že krypty vstanú,
hory, vrchy vravieť budú —
a teba, dušička drahá,
nikdy v svete nezabudnú.
(28. januára)
Génius Slovanstva
[
22
]
Kraj ak’ pustovník samotný je v púšti,
noc a deň biedni sú druhovia jeho,
sen nad ním bledý ako lístia šuští
pri slabom blesku mesiačka tichého,
v tôni smutných vŕb, kameňa hrobného.
Hľaď! a na ktorú stranu sa obrátiš —
zľakneš sa a tvár krvavú odvrátiš.
Ťažko je vyriecť to, čo vidí oko,
čo ruka maká, čo srdce hlboko
cíti, ale čo oko — ako deti —
kde sa mu páči, hnedky tam i letí
a môže z neho mraky vytisnúti.
Ale kto môže srdce spokojiti!
Koľko ráz pevec na teba, kraj, hľadel;
koľko ráz v bôľoch pohrúžený sedel!
Vídaval on tam, ak srny cupkali
pred chrtmi, vlkmi v úbočí zelenom,
vídal, na oltár ak’ vrany, sedali,
na mieste božom, Bohu zasvätenom,
slúchaval vetrov polnočných fúkania
i hromov divých do vŕb, skál durkania.
Srdce sa striaslo od divu veľkého,
nebolo medzí smútku rastúceho,
srdce sa vznieslo v túžnej nadšenosti —
myšlienka ducha tiskala búrneho —
ten sa povýšil nad vše okresnosti.
Ah! kto vypíše city, túžby jeho…
Chcel spievať, ale naskrze nemohol,
chcel plakať, ale ani to nemohol,
chcel dačo vravieť trpkými slovami,
nemohol slovo dobre vypovedať.
Vzdychol, zapadol s bôľnymi citami,
nečakal slnko, kým ono pôjde spať;
zaspal bez slávy — škoda citov jeho,
tých vrelých citov v čiernej, tmavej zemi,
kde bydlia duchy chladní, mŕtvi, nemí.
Azda aspoň tých z hrobu studeného
vzkriesi a dá im čudotvornej sily,
by jeho pamäť po svete nosili,
po svete niesli, (skučiaci) vetrami,
keď strigôň tančí v noci so strigami,
na tanec divný, medzi čudné kriky —
ak’ jeden akord do takej muziky.
Pustina mŕtva — vetríček si veje.
Ktože ju chladnú v svete rozohreje,
ktože ju aspoň, chudinku, osvieti,
by na ňu mohol najmenej pozrieti
a jedným vidom celého žitia slasť
v jednu minútu stratiť, nájsť a ukrásť.
A potom dobre, hoc večne skapati,
zmiznúť ako sen, zaletieť ako vták —
ako ten mesiac za ten čierny oblak —
v hromoch a búrkach divých prebývati.
I tak nežiadam si pokoja v svete,
hoc ma vždy osud vláči, hádže, metie
a nedá sa mi hoci len oprieti,
aby tam mohol v pokoji umrieti.
Pustina mŕtva neteší junáka,
jej sen bledučký jeho neobživí,
jej chladnosť mŕtva ho veľmi neláka.
Čože mu po nej, keď je junák živý.
Treba mu život, jemu potreba svet —
a ani to prvé, ani to druhé niet!
Všetko preberá, študuje, mudruje,
ako dáky chemik dovedna spojuje.
Z chémie prejde do aritmetiky,
celý pobehá cursus vied veliký.
Čože mu z toho, keď on to nenašiel,
poč’ do takej diaľnej on krajiny zašiel.
Už kde sa vrhnúť, kde namieriť nohu?
Znal by, ale nie, ah, už neskoro je —
veľké sú hriechy, veľké bludy moje.
K tomu hroznému a strašnému Bohu
modliť sa neznám, to nie obyčaj môj,
prosiť sa hanbím o ničomný pokoj,
kľakať nie pre mňa, bol som neraz v boji —
kliať znám, ale to veru nič nestojí —
veru na kliatbu hriešnika zlostného
nepustí veľký Boh do sveta svojeho.
Strápeným srdcom junák na mohylu
v poli šírom sadne si pomaly,
zberie sa celkom, akú len má silu —
a tam pozerá do černistej diali.
Zrakom zmúteným, bystrým do deľaka
vidno pozerať bledého junáka —
tak mu tie jeho dve okále bočia,
že dobre mu len z hlavy nevyskočia.
Kde sa obrátiš
[
23
]
(Zlomky)
I
(Noc je. Izba pustá, z každého kúta strach-hrôza. On samotný sedí. Obloky ako dáké okále vyzerajú. Polnoc bije. On svetom utečie.)
Kde sa obrátiš, ty dubisko silný,
čo v šírom poli stojíš ako obor,
keď ide vietor s chmárami divými —
okolo teba pusto, žiadnych niet hôr.
Kde sa utečieš, ktože ťa pritúli —
vetriská strašné nad hlavou zaduli —
chlapcovi pusto, temno ako v noci,
v svete, v rodine už viac niet pomoci.
Priateľa nemáš čo by len jedného,
keby bol jeden zo sveta celého…
Svet ten je pustý, nahý pre nahého,
na svete nemáš priateľa dobrého.
Ten jeden diabol v oboch dušiach driema,
svet sám povedá, že už Boha nemá.
Ale mám ešte tam dakde rodičov,
možno, že žijú, možno nepomreli.
Rodičia sotvy ma zapomenuli,
hoci ma veľmi radi nevideli.
Sotvy! — boli by rodičia zo skaly,
čo by mu v srdci už miesta nemali.
Pôjdem do domu, mám tam i rodinu,
hádam mi pustú osladia hodinu…
II
Už do kostola zvony vyzváňajú.
Iďže sa modliť, už ťa tam čakajú.
Máš mnoho hriechov, život sa ti kráti.
Choď sa, preboha, už raz spovedati!
Človeče biedny, biedny chameleón,
človek bez tónu a bez človeka tón,
vo vode žaba, v povetrí kukučka,
kde seno — somár, kde piecka — babuška,
kde kútik — svrček… Bože, čo to za svet?
Naturalien je to ver kabinet.
Poviete, to je človek nevzdelaný,
to je surový, kto vám toto píše;
sprostáci hlúpi, krkavci a vrany,
nad ktorými sa tam meč kolíše.
Budem vám spievať — nie do spevu čas —
nech tón môj hučí ako hrmiaci bas,
by vás prebudil, vy ktorí driemate.
Vstávajte chytro, bo hneď zahyniete.
Pod stolom sedá, pod lavicou spáva,
vo dne vždy robí, nikdy nič nemáva,
v jarme ako vôl, aj to ešte biedny,
v práci je prvší, na mise posledný,
podnoža druhých, sekera, motyka,
špuktrígeľ, vozík, chodníček, taliga,
somár, kanálik, pisár aj jurista,
vicišpán, hajdúk, sedliak, organista —
len si fajku dohánu vyžobre —
viac sa netrápi, lebo mu je dobre.
Čože mám spievať už teraz, úbohý,
či svetu spievať, či zo sveta dačo
.....lebo podobné voľačo.
Ah, radšej pôjdem, radšej pôjdem vnohy.
Vrav im o duchu, vrav o svätej veci,
hnedky zadriemu ako vŕby všetci,
lebo povedia: Čo nám je do ducha?
Veď človek jeden je ako tá mucha.
Dnes žije, zajtra mu na kare pijú —
blázni sú, ktorí starostlive žijú.
Ako sa zmestí ten človek v tom čase,
človek poriadny v tej bezbožnej mase,
ktorý premôže črva svojho seba
a pozrie okom do modrého neba —
ten, ktorý svety prejde myšlienkami,
sa rozženie bystrými krielami
k studnici svetla, z ktorej, ty sám piješ,
ktorý na večné veky vekov žiješ,
ktorý vypúšťaš slnko, by svietilo,
aby čo má žiť, zmohlo sa a žilo —
a zhrnie blesky z neba vysokého
ak’ Prometeus do srdca svojeho,
by stvoril ľudí — sebe na samý žiaľ.
Kto si položí na nebi ideál?
Bez citu lásky, bez ducha svätého,
bez duše živej, bez všetkej vážnosti
k prameňu svojmu, v samej bezbožnosti
vyrastá bedár od rodu svojeho.
Nepoznal otca, nevidel svoju mať,
nemal sprostáka kto v svete vychovať.
Na svoju dušu ani grajciar nedá,
v tisícich pádoch inakšie vyhlieda,
každý deň kaput inakší oblieka,
keď mu len dakto ho darmo ušije,
lebo daruje — seba sa odrieka,
nič si nerobí, keď žijúc nežije.
Zhováraj sa s ním, povedz mu, čo len vieš,
snuj mu ak’ pavúk či dobré či plané,
čierne či biele alebo strakaté,
čo mu hneď somár alebo trúp povieš,
pokývne hlavou: To pravda veliká.
Taká je v svete teraz politika:
pre to ja, ktoré v bachore prebýva,
nešťastný bedár na seba zabýva.
Poruč
[
24
]
Syn môj, vidím, že nemáš dák’ nikde pokoja,
akoby si bol môj syn, holubička moja.
I ja som taký býval, nepáčil sa mi svet
a vše mi sa tak zdalo, že pravdy nikde niet.
Vše som sa väčšmi hrýzol, väčšmi srdce moril,
ale ňanka mi oči, keď konal, otvoril.
Tieto boli ostatné môjho otca slová:
Hľaďže, môj syn, už tíša ma chyce hrobová,
už jedna noha v hrobe, i druhá ide preč,
hlaďže, mám ti povedať na srdce jednu reč.
Ja ju zdedil od otca, otec po otcovi,
nepovieš ju dakedy, len tvojmu synovi.
A keby si ho nemal, nedaj Bože večný,
kto sa ti bude vidieť čistý a srdečný,
povedz mu! Ale iba keď do hrobu treba,
prv povieš, hnedky zomrieš a nevidíš neba.
Táto povesť pochádza od sveta pamäti:
Dakedy tu na svete bolo žiť tri svety.
Nepotí sa, netrápi, neseje, neorie,
ale len si tak lieta ak’ vtáčik po hore,
Nechorie, nezomiera, ako teraz mrieme,
ale v pokoji sladkom vo vek vekov drieme.
Neplatí daň, panštinu nikde neodbýva,
ale len s Bohom chodí a Ho večne vzýva.
Ale keď anjel zrno, diabol kúkoľ seje.
Zrno neposchodilo, kúkoľ s’ zeleneje.
Zrno neposchodilo, vtáky ho vyžrali.
Človek vstal: Čo by sme my Boha vzývať mali?
On večný, my sme veční, sláva je jednaká,
nechceme medzi sebou viac takého vtáka!
Boh počuje nebeský, čo sa malo nestať,
na zem, nebo a hviezdy udrie strašnú pečať:
Nebude slnce svietiť, v zime bude štípať,
na lete bude ako ten oheň ožihať.
Zem viac nebude rajom, človek bude nemý,
biedny, ako ten črviak, zviazaný ku zemi.
Ja dom jeho zanechám, bude žiť v nevoli,
smrť zahodím a bude jako zajac v poli.
Neuvidí ako zver viac svetla božieho,
to bude takto trvať až do dňa súdneho.
Na deň súdny tie všetky hrdúsky rozviažem
a svetu ešte inak ak’ predtým ukážem…
Nech trvajú na viere tí, čo sú bez špiny,
sto ráz krajšie ak’ predtým vystúpi nevinný.
Hneď po tisícich rokoch pošlem môjho syna.
Hotujte sa — súd boží — neujde mu vina,
neujde mu žiadna zlosť, ani pod slncom hriech. —
Planí si urobili z toho iba len smiech.
Čože by z Galileje, zo psotnej krajiny?
Zavesme ho, uvidíme, či je syn jediný.
Na hlave bôľ, potupa, klince do rúk, do nôh —
nech sa teraz protiví galilejský Pán Boh!
Neišiel vieru tvoriť, no potešiť verných,
ale tým väčšia skaza na tých krvožerných.
Vieru živú na kríži mučili zlodeji.
Ja naschvál nevystúpim, iba v Galileji,
naschvál sa medzi holou žobračou ukážem
a tam svetu tie všetky hrdúsky rozviažem.
Pekelník
[
25
]
V podobe lampáša väčšieho-malého
kto nezná na horách ducha polnočného?
Pred jeho úkazom kone zutekajú,
voz, kolesá v pekliech dakde polámajú,
sovy, mačky mraučia ako malé deti
a kde-tu ten hacier škaredý vyletí.
Človek ten samučký, čo tam statky pasie,
zjavy hocaj vidí, predsa sa netrasie,
fajčiac si pokojne na ohník prikladá,
až naňho ošklivec len zrazu napadá.
Lúdi ho buď svetlom, buď ak’ matka volá,
buď akoby vlci mu už brali vola,
buď akoby dieťa topilo sa v blate:
Poďte mi pomáhať, prosím, tato, poďte!
Buď zdá sa mu, že ho zbojníci lapajú,
ukážu sa chlapi a naňho volajú:
Poď s nami, neboj sa, my ťa máme radi!
Buď vidí pred sebou blyštiace poklady,
nádeja strach, hrúza zo všetkých kútov gáni —
človek viac nezdolie — celý pomátaný.
Keď už krok urobil, už i ďalej kráča,
nemá viac slobody ak’ lapené vtáča:
jeden krok v klietočku — vedie do poroby.
Duch berie na seba tisíce podoby:
Hneď ak’ milá jeho v náručie mu padá,
hneď sťa čierny bujak rohami napadá,
hneď čert mečom v srdce ohnivým zapára,
duch zatiaľ po všetkých vriacich pekliech tára.
Keď zbehá pekelník všetky priepadliny,
bahná, mláky, blatá a skál rozpukliny,
príde k húšti — stratí s’. Na vrchoch svitá deň.
Ten celý zmátaný: Ozaj, či to bol sen?
No, ale predsa sen, ani nie istina.
Veď ma s tým vysmeje celučká dedina.
Každá by sa duša do puku škerdila
a žena b’ ma s tým von ožehom vybila,
ale vidí, že je celkom dovláčený,
po rukách, po tele na hlaveň stlčený,
o hanbe, o biede to uveriť musí,
že ho ten vodil bes, čo po nociach brúsi.
. . . . . . . . . . . . . . . . .
Nevoľa zlá nadíde, pochytí sekeru
a s ňou ide ak’ blázon na chrámy, na vieru.
Bohov na kúsky seká na vŕškoch, dedine,
do hôr svätých vyženie statky, kone, svine.
Meč boží v gracu stopí, zahodí sekeru
a prijme kríž drevený, v dom drevenú vieru.
Človeče, čo kríž z dreva proti Paromovi?
Ale čo kedy bolo po ume bláznovi.
Diabol vstal, keď hňup zaspal ako v božom nebi.
Urob z tých kameňov, keď si kresťan, chleby.
Kristus zázraky robil — láska neslýchaná;
zlej tie údy v človeka, keď si kus kresťana.
Ten hňup skočí do vody, tam ruku, tam nohu,
tam chyce driek s črevami, ozajstnú mátohu.
Vyvlečúc na breh, divý, údy vedno zbiera,
tie údy všeliakými masťami potiera.
Už celá neslýchaná, no mŕtva chlapina.
Vdúchne v ústa smrďaté ako tá zdochlina.
Ten zázrak ak’ hrom skrsne, to jeho hlas prvý:
Človeče, dajže sa mi napiť tvojej krvi!
Keď si mi raz dal slovo, daj mi život, milý.
Ani mak krvi nemám, prázdne sú mi žily. —
Ten dlhý nôž chytí, sa pichne, ho napája…
— Ty zbojník, či ty prídeš dakedy do raja?
Kto sa pred vlastnou krvou ak’ vŕba netrasie,
ten sa na cudzej krvi sťa ten strigôň pasie.
Veď Boh sedem potokov otvoril za hriechy,
ale ich neotvoril zas na nové hriechy!
Veď keď Boha nechápeš, diabol ťa naučí…
Zázrak s kyjom vyskočí a tne ho a mučí,
na zmoreného lipne ak’ tá pijavica
a krv čistú ako vlk bez príkladu cicia.
Najviac spí — nikdy oká hnusné neotvára,
iba keď deti nesú, papule otvára.
Len na deti otrčí papule ak’ dvere
a spí a nič nerobí, len sviní a žerie…
Nevydal v svete tomto iba ten hlas prvý:
Človeče, dajže sa mi napiť tvojej krvi!
Naduté krvou čiernou, fučia strašné chriape,
zázrak za svet sa nehne, len leží a chrápe.
Len daraz sa ako tá ká-skaza rozbúri,
pred ním všetko vysychá a dymami kúri.
I tá tráva zelená vysychá, jej, Bože,
pred tým si žiadna duša živá nespomôže.
Ale hoc i najviacej ten zázrak previní,
kto mu to pričitovať bude medzi viny?
Keď dakoho žihadlom smrtiacim prebodne,
veď on to neurobil z ducha a slobodne.
Nehnevám sa na teba, hnevať sa nemôžem,
ľutovať by ťa musel — ani to nemôžem,
Spomáhať — ďaleká je cesta k spomoženiu,
ďaleko býva lekár, nieto ho k nájdeniu.
Ty budeš pokoj mať, kým lekára nájdeme,
tam ťa my na posteli mŕtveho nájdeme.
Čo si, kto si za jeden, veru ťa neznáme,
ale aspoň poctive my ťa pochováme.
Čo si, kto si za jeden, veru ťa neznáme,
ale my ti aspoň len tento nápis dáme:
Nevydal v svete tomto iba ten hlas prvý:
Človeče, dajže sa mi napiť z tvojej krvi!
Hoc Boh sedem potokov otvoril za hriechy,
ale ich neotvoril zas na nové hriechy.
A nech sa z toho každá živá duša učí,
že kto Boha nechápe, diabol ho naučí.
. . . . . . . . . . . . . . . . . .
Posvätenec
[
26
]
Beda! Komu je láska od nebesov daná,
že tak blyští na duši ak’ tá rosa zrána
a človek sa svevoľne tej lásky odrieka:
nemáš viac biednejšieho na svete človeka.
Ranu doktor zahojí, voda špiny zmyje,
ale večne budú hrýzť tento hriech beštie.
Lebo kto chce v ohni byť, tam ho držať treba,
kto nechce lásky prijať, nech nevidí neba.
A ten už zákon nový na svete nastúpi,
nevidí slávu božiu žiaden viac už hlúpy,
Oh, národ! Pod teba som môj základ položil,
na teba som ja všetko, čo mal, vynaložil.
Mysli moje som splietol, do tvojich ukoval
a takrečeno sebe som si nič nenechal
Pre rodinu, rodičov veličizná rana,
všetci ľudia nevidia vo mne, len oplana.
Priateľom som sa zbridil, vo mne niet úsmechy
a to všetko robil som za tvoje hriechy.
Za teba sa križujem, a ty s tým pohŕdaš,
všetko som ti dal, čo mal — čo ty mne za to dáš?
Ty sa mojim mozoľom, môjmu potu smeješ?
Ty hnusník, vo mne samom sebe pomstu hreješ?
Čo chceš odo mňa už viac? Či je to nie dosti,
že b’ tisíc ráz za teba zložil moje kosti?
Keby len jednu slzu z môjho oka pustil,
medzi nebom a peklom vojnu by rozšustil.
Tá slza by mala moc takú tichú, vzteklú,
že by zdalas’ poslúchať ak’ nebu tak peklu.
Boh na nebi, čert v pekle sediaci na trúne,
oba by si svojich chceli svej korune.
Rozkázal by čert diablom a Boh synom svojim,
ale beda! beda by bolo obidvojim.
Povaľač naničhodný, čo nevážiš seba,
čo ti je všetko jedno do pekla, do neba,
čo nevydáš zo seba ani len jeden hlas,
akby si inšie nebol, iba blativý kvas!
Kolodej, čo sa sám seba do zeme vtieraš
a vtedy, keď ti ešte netreba, umieraš,
ba na úmor nasilu šaty si hotuješ
a do tej truhly, čo máš ležať, sám napľuješ.
Ty truľo, čo sa v ohni trasievaš od mrazu
a čo v šťastí nevidíš iba večnú skazu,
čo sa v nešťastí tvojom ak’ blázon raduješ
a ako na veselí, tak si podskakuješ!
Biedny si a nejdeš to, čo si zdedil, brať,
žeň sa blíži, holomok, ty preds’ nejdeš žať.
Ba čo všetko kamenec vybije v prapory,
ty ani len nekukneš okienkom z komory,
ty nedbáš — hor’, či dolu — o seba nestojíš,
lásky božej nežiadaš, hnevu sa nebojíš.
Láska božia nie zhora, zdoluká vyteká,
prvej ako cez nebo, prejde cez človeka.
Tam sa ona rozkladá, púšťa ratolesti,
kvety jej sú rozkoše, med, vôňa bolesti.
A keď sa v človekovi už dosť naprechádza,
povie: Dobre sa maj, svet — do neba uchádza.
Na nebo s dušičkami najprvej obcuje,
pomáha im v očistci, rany im zhojuje.
Slabým, čo ich už mece všetka horká psota,
otvoriac svoje dary, nalieva života.
A odtiaľ hore vyjde k nebeským anjelom,
tam im ona zaspieva o smutnom, veselom.
Spev vyvádza pred oči novučké životy,
anjeli „Sláva!“ hučia na také novoty.
Ako skončí zázraky pri archanjelovi,
ak’ svet veľká, už ide k samému Otcovi.
Zaspievajúc pesničku len jednu jedinkú,
v Bohu, svojom rodisku, hľadá odpočinku.
My sme všetci driemali ako dáke kláty.
Táto láska sa ko mne jednému obráti:
Ber svetlo a rozžíhaj svet zimný a tmavý
a povedz hlúpym ľuďom, čo teraz sa zjaví:
Či zázrak, či drak, či div, alebo potvora!
Chvost je dlhý, ohnivý, hláv veľkých sedmora.
Zruta veľmi veliká, zdá sa veľmi vztekle,
hláv sedem mu je v nebi, nohy sú mu v pekle.
Pod ním potok ohnivý; sypú sa naň rany.
Zabučí ako ten vôl naprosto páraný.
Letia naň v ohni čudá z každej sveta strany.
Zdupoce, že sa strasú všetky štyri sveta strany,
zdupoce, že sa strasú všetky štyri svety
a strasie sa, dohora ako drak vyletí.
Strhol pod seba Kriváň — slovo odpovedá.
A tu do vojny divej dá sa duchov črieda.
Vrch naproti väčšiemu vrchu ak’ kôň cvála,
vrch sa tresne v druhý, voda zasyčala
až k nebu — a skaliská také iskry dali,
že všetko, čo len vôkol, naraz vyžihali.
Vrch na vrch sa prekotil, nebolo doliny,
nebolo nič istého, samé zmiešaniny.
Všetko čím hore-dolu, po zemi je veta,
taká je, ako bolo pred stvorením sveta.
Vtom divadlo prepadlo. Svet je v zelenizni.
Ukáže sa jeden duch veľký, veličizný.
Jeho posteľ je tá zem, jeho pohár more,
slnce, mesiac sú jeho oči na pozore,
jeho odev všeživot, jeho dom je večnosť,
jeho vlasy sú hviezdy, nohy nekonečnosť.
. . . . . . . . . . . . . . . . . . .
Obor si, a preds’ sa dáš viesti od komára.
Či kto videl na svete takého somára?
Či ti komár rozkáže? — Veď sa len obrátiš,
čo i sám nebudeš chcieť, komára zatratíš.
A čo by si ho zabil päsťou zúmyslne,
veď ťa hádam za to Boh na súd nepoženie.
. . . . . . . . . . . . . . . . . . .
(Básnik nad slovo „Kriváň“ pripísal „Východ“ a nad slová „vrch“ slovo „svet“.)
Kedy už ty vydáš dušu Hospodinu?
[
27
]
Udrela nešťastná pre ten svet hodina,
na kríž zavesili nebeského Syna,
zavýskala hŕba sťa víťaz vo vojne,
zaplakali duše dobré a pokojné.
Zaplakala mati, zaplakal svätý Ján,
na kríži v posmechu visí nebeský Pán.
Nevídané divy, nevídané zraky:
Pán medzi zbojníkmi ako lotor dáky,
nevídané divy, nevídaní ľudia,
tak Syna Božieho ako lotra súdia.
Ale čože Bohu, keď sa z lásky zníži,
ale hľaď tamtoho druhého na kríži.
Celkom, celkom nahý, ako ho dal Pán Boh,
krv mu čierna tečie z boka, hlavy a nôh,
podošvy mu pália, v srdci má kopiju,
miesta črepa na smäd pri ústach má zmiju.
Telo od bolesti černie a omdlieva —
ten si nič nerobí, ba čo viacej spieva.
Ešte keby mohla, skácala by noha.
Oh, vstúpže do seba aspoň tu, preboha,
oh, vstúpže do seba, už čo si a kto si,
pozri sa na druha, ak’ pred Kristom prosí,
pozri sa na svojho tamto kamaráta,
Kristus mu otvára do života vráta.
Už ostatná chvíľa, daj sa na pokánie
a prijmi posledné aspoň požehnanie.
Čerta diabli vzali a het kráčať musí,
istotne do pekla — slovenský teraz môj rod visí,
visí deň, visí rok, stoletia pominú…
Kedyže už vydáš dušu Hospodinu?
Takto blúdi národ, takto sa dá mámiť,
ale čo budem ja o tomto nariekať,
musím od pohľadu tohoto utekať,
hoc i stratím reči mojej načatú niť.
Ale niť bez konca a rieka bez drieka.
Myseľ, čo je večnej prikutá priepasti,
čo sa bude túlať po tmách do večnosti,
kompas pokazený, čo sem tam sa vzteká
a nemá úžitku viacej pre človeka.
Toto je láska božia, tá ľudí nehľadá,
ani sa nekmotrí, ani sa nelíška,
od hnusného uteká, kto chce, ten ju hľadá,
ten musí do jedného mysli vbiť ohniska
a ohnisko namieriť k dačomu vyššiemu,
bo láska nepomáha samému jednému.
Jeden nič, bo vezmem ja osu z kolesa,
naženiem, by mi dali hviezdičku nebesá.
Čo si s jedným nahradím, to hneď s druhým stratím,
nie lásku, ale prudký hnev na se obrátim,
ten, čo bude dňom, nocou vždycky vybuchúvať
a vtedy sa dokončí, keď ja budem stonať.
Ale čo tie stonania všetky opadajú
z mysli, z ducha, len samú jedinkú nechajú,
ktorá bude pre seba stáť ak’ stĺp drevený,
na ktorom je šibenec hnusný zavesený.
Tam myseľ nedokoná, bude stáť pre neba!
Čo si žiadal, vezmi si od samého seba.
Chcel si hviezdy rozdeliť, k tomu hľadals’ lieky,
rozdelil si sám seba ty na večné veky.
Straš duchov ako bobom strašievajú deti,
straš seba, hnev si hľadal — tu sám k tebe letí,
hnev anjelov a čertov najprvšie preteká
a na samý posledok prejde do človeka.
Človeče, kdeže si ty podel slovo božie?
[
28
]
(Muž)
Pán Boh slovo povedal a stal sa tento svet,
človek milión ráz povie, no predsa skutku niet.
Človek milión ráz povie cez celé stoletia
a na to ani vrabce z plota neodletia.
Človek povie, pes štekne, to viacej osožné.
Človeče, kdeže si ty podel slovo božie?
Bez slova si nič inšie, len črv, hmyz a mucha —
kde si podel človeka, kde si podel ducha?
Aspoň mi to preukáž, že si človek, jedno,
ani odpoveď nezná dať stvorenie biedno.
Keď položím na oheň, čo i mokré, zblčí,
ten nezná odpovedať, len hľadí a mlčí.
Ten nezná odpovedať, ni o to nestojí,
raduje sa črv v chrene, že je pri pokoji.
Radoval sa črv v chrene, že lepšie nikde niet —
ďakujem ti ja pekne takto za všetok svet.
Keď tepla v lete nemám, čo mi je tisíc liet?
Keď svetla v svete nemám, čo mi je celý svet?
— V lete teplo prichodí, hocaj aké časy —
človeče! čo máš na svet, plný divov, krásy?
Na dni svetlo pribýva, trebárs sa i mračí —
človeče, čo sa ti svet vonkoncom nepáči?
Nepoznal si rečníkov ešte haky-baky,
my so slovom robíme na svete zázraky.
Chci dačo a hneď ho máš — to je slovo moci.
Pristúp do čriedy našej z takejto nemoci.
— Avšak ste vy sluhovia Demostenesovi!
Preč’ tentam nepreriekol ni slova cárovi?
Preč’ sa triasol na tele ako tá osika
a Filip neme držal v putách pokútnika?
Cár spraví, málo vraví — zná, pred ním čo leží,
že prvší ako zajac preč z bitky pobeží.
Videl chlapa nižšieho od všetkej potupy —
Preč choďte, s vami je nič, vy ste ľudia hlúpi.
Radoval sa črv v chrene, že lepšie nikde niet —
ďakujem ti ja pekne takto za všetok svet.
Keď tepla v lete nemám, čo mi je tisíc liet?
Keď svetla v svete nemám, čo mi je celý svet?
— Čo si rečníkom vravel, múdre tvoje slová,
čo by mohla vykonať tá zberba vetrová!
To sú iba pletkári, ničomné ledačo,
ale nás sa opýtaj, my sme v svete dačo!
Nás nezahrakujú, keď i dačo chceme: Pane!
My úradskí len slovo — a všetko sa stane,
Na slovo kraje blednú, svety hryzie psota.
Poď s nami a okúsiš ducha a života,
— Vy slovo len poviete a všetko stane sa —
mali ste už moc zrobiť, vaše skutky kde sa?
No znám už, čo za divy, zázraky robíte,
či to div, že z plného vy suda točíte?
Choďte, odkiaľ ste prišli, nehryzte mi ducha,
pri vás nevidím inšie, iba tučné bruchá!
Radoval sa črv v chrene, že lepšie nikde niet —
ďakujem ti ja pekne takto za všetok svet.
Keď tepla v lete nemám, čo mi je tisíc liet?
Keď svetla v svete nemám, čo mi je celý svet?
— Čo si predošlým riekol, múdre tvoje slová,
čo by mohla vykonať tá svadba čertová!
Nech len na tých pozrie, kto nevidel mátohu;
tie prošte ani ľuďom, ani sú nie Bohu.
Ale naše kňazovské slovo tvorov teší,
za obrábanie v chlebe, víne Krista krieši.
Naše slová kňazovské — od života kľúče,
pristúp k nám a uvidíš slávu božiu rúče.
— Vy ste tí, s vínom, chlebom čo divy robíte!
Prečo medzi národmi Krista nekriesite!
Prosí zdravie nemocný, prosí národ lieky,
prečo ukazujete všetko len naveky?
Kde Kristus váš? Umrlí na Kristove slová
vstali, more utíchlo a skaza hromová.
Nečistý očistený, skáče porazený —
kde váš v chlebe, vo víne je Kristus vzkriesený?
Ešte vy na predošlých skáčete brblajúc,
skapte, ničomné bzdochy! Voš chce kašlať bez pľúc.
Človek povie, pes štekne, to viacej osožné.
Človeče, kdeže si ty podel slovo božie?
Bez slova si nič inšie, len črv, hmyz a mucha —
kde si podel človeka, kde si podel ducha?
Aspoň mi to preukáž, že si človek, jedno,
ani odpoveď nezná dať stvorenie biedno.
Keď položím na oheň, čo i mokré, zblčí,
ten nezná odpovedať, len hľadí a mlčí.
Ten nezná odpovedať, ni o to nestojí,
raduje sa črv v chrene, že je pri pokoji.
Radoval sa črv v chrene, že lepšie nikde niet —
ďakujem ti ja pekne takto za všetok svet.
Keď tepla v lete nemám, čo mi je tisíc liet?
Keď svetla v svete nemám, čo mi je celý svet?
. . . . . . . . . . . . . . . . .
Záhradník
[
29
]
Pusto všade. Bože večný,
ak’ na mukách je ten svet.
Hľadaj klince, tulipány,
ani vňate viac z nich niet.
Ani vňate, ani stebla,
čo by len najmenšieho.
Záhradník v hostinci pije
až do rána bieleho.
Keby sto ráz ešte viac pil,
čo hneď do zadusenia,
aspoň by to pochádzalo
z veľkého zarmútenia.
Musí dakto to pocítiť,
veci dobre neobstoja.
Čo bolo, musí sa vrátiť,
vystúpiť z svojho pokoja.
Aká je v svete pustota,
taký vystúpiť kríž musí.
Nemôže! — Musí sa tak stať,
od toho lós sveta visí.
Ak sú deti, ak otcovia
zrodení z hnusnej potupy,
z tichého, tmavého hrobu
pra-pra-pra-praded vystúpi.
Musí sa vidieť a cítiť
táto veľká strašná rana,
pokoj sa vekov prebudí —
bude to vec neslýchaná.
Ticho veky dávne ležia
tam, kde nieto viac trápenia,
ale všetky povstať musia
za sveta tohto spasenia.
Vec to bude neslýchaná,
večnosť sa bezdná pobúri,
keď duch holoty, ničoty
na koniec ostrí pazúry.
. . . . . . . . . . . .
[
19
]
R, zoš. V. str. 13—16, Ps, vložka, str. 15—17. Prvý raz v Súb. diele, (1952). R a Ps sa zhodujú temer doslovne. R má však úvodom týchto 8 veršov prečiarknutých, ale čitateľných:
Národi
Nad prepasťou velkou, na tej strmej hore
Virástli topole, virástli javore.
Nad prepasťou veľkou topole sťenajú,
Javorki k topolom hlávočki sklaňajú.
Nje sa to topole, nje sa to javori
Nad prepasťou velkou, na tej strmej hore
Horkí nad prepasťou topole sťenajú —
Veď národi takú pesničku spjevajú:
Nasledujú hlasy jednotlivých národov ujarmených a biednych. Prevzal som text podľa Ps a doplnil ho scénickými poznámkami, ktoré v Ps nie sú úplné. Odchýlky v R:
vetriská šturmujú
(VI),
Veď si mi ti dalo chutnjeho koláča
(X),
moje ňebožjatko
(XVIII),
Mňa duchi z vlastnučkej tisnú von jaskiňe
(XX),
už iba v pitvore
(XXI), a
vjetor šturmuje
(XXII). V Ps je trochu zmenené číslovanie hlasov a chybuje posledné dvojveršie, ktoré vlastne je opakovaním prvého. V R je na konci poznámka: Končí!
[
20
]
Ps, str. 85—97, V-1, str. 139—143. — Tento nový námet v R začína sa za Národmi nadpisom Concilium (Rada) a pokračuje bez ďalších nadpisov na 15 stranách. V Ps však nachádzame pod názvom Náboženstvo ešte nadpis Otrok a pod ním monológ otroka, a len potom text, ktorý je v R. Dávame preto na začiatok tohto cyklu báseň Otrok a v ďalšom prihliadneme súčasne k obom rukopisom, doplňujúc jeden druhým (Ps je kratší ako R). J. K. sa chcel týmto pásmom monológov a obrazov vyrovnať s náboženstvom a cirkvou. Predstavil najprv duševný stav otroka pohanských čias, potom krízu pohanstva a príchod Kristov, prenasledovanie prvých kresťanov, ďalej obraz prvej cirkvi, potom obraz zosvetštenej cirkvi, úpadok kresťanskej idey v novoveku v zápase cirkvi a štátu, zničenie cirkvi a nakoniec zvestovanie nového veku a obnovenie živého náboženstva.
Báseň
Otrok
je v Ps na str. 85—88, prvý raz v Súb. diele. 1952. — V-1 uverejnil úryvok z Náboženstva podľa Ps, ktorý už s Otrokom nemá nič spoločné.
Počujte, všetky na svete národy…
— Ps, 88—91, prvý raz V-1, str. 139—141 pod názvom Z básne Náboženstvo. (Báseň Boh Syn, ktorú Vlček zahrnul do Náboženstva na tomto mieste, nepatrí sem, ale do cyklu K národom.) Prepis u V-1 doslovný, len niekde zmenil pozíciu zvratného
sa
a spojky
ale.
Concilium.
— R, zoš. VI, str. 6, až zoš. IX, str. 3. Prvý raz v Súb. diele, 1952. — Ps má z celého textu len úryvky. Začiatok od verša „Izba veľká — v nej ako v kostole“ až po „a hladká svätých, povitých v pokoji“ je len v R (22 prečiarknutých veršov som neprevzal). Ďalší text od verša „Radosť na nebi a pokoj na zemi“ je v R taký prečiaraný, že je zbytočné ho porovnávať s textom v Ps, kde je už autorom opravený.
Mesto veliké.
— R (pokračovanie Concilia), Ps, str. 91—97. Prvý raz v Súb. diele, 1952. — Text v R je konceptom veľmi prečiaraným a často nečitateľným. Z R som prevzal dvojveršie „Sláva Ti, Bože… atď., ďalej 6 veršov od „Na veži biely kríž…“, ďalej 16 veršov od „Lebo prebeda…“, ďalej 4 verše od „A čo ešte liet…“ a konečne celý záver 36 veršov od „Svet je zľakaný, celkom poplašený…“ Text v R a Ps, s výnimkou prečiarnutých miest, je napodiv zhodný, teda v Ps prepisovaný z R a skracovaný.
[
21
]
R, zoš. IX, str. 4—6, s nadpisom Povesť; Ps 139—140, Sokol 1865, str. 121, V-1, 88—90, V-2, 102—3. Rukopis je ako čistopis bez prečiarnutia. Tento prvý koncept Hlásnika národa, značne odlišný od textu v Ps, uvádzam i na tomto mieste, aby súvislosť v R nebola porušená. Textové pozn. porov, na str. 676
[
22
]
R, prvý raz v Literárno-historickom sborníku, roč. X, č. 1—2, 1953. Patrí k novoobjaveným rukopisom po vydaní Súb. diela 1952. Našiel ho dr. A. Baník v pozostalosti J. Škultétyho. Je to dvojlist bez číslovania. Ale v R, v zošite IX, str. 6, nachádzame poznámku „Genius Slovanstva nasleduje“. J. Kráľ ju tým zaradil do cyklu. Báseň je už tretím spracovaním tejto témy. (Viď poznámku k Prvotinám.) Prvé dva boli české. Slovenský text má spočiatku tú istú myšlienku a náladu ako český, ale čoskoro sa v ňom uplatní subjektívny živel, osobné rozpory básnikove.
[
23
]
R, na poslednej strane textu Videnia, bez nadpisu, spola prečiaraný text s prípismi po kraji, prvý raz v Súb. diele 1952. Tu je však len prvá časť. Druhá časť patrí k novoobjaveným rukopisom po vydaní Súb. diela 1952. Našiel ju dr. A. Baník v pozostalosti J. Škultétyho. Prvý raz vyšla v časopise Slovenská literatúra, roč. III, č. 4, str. 474. Tu som ju uviedol do súvislosti s monológom mladého pána z Výlomkov z Jánošíka. Ale v nich je text ucelený a tieto úryvky nemožno do nich dobre zaradiť. Podal som ich preto na tomto mieste, lebo myšlienkove, náladove i situačne súvisia s Géniom Slovanstva. Majú s ním spoločný i verš.
[
24
]
Ps, str. 99—101, prvý raz v Súb. diele 1952. Táto báseň ako i nasledujúce básne, nachádzajúce sa úplne len v Ps, svojou tematikou nábožensko-sociálnou patria do blízkosti cyklu Náboženstvo, ako sme to už uviedli v poznámkach v prvom vydaní Súb. diela. Slohom i veršom tieto básne sú jednoliate, tvoria akoby osobitný cyklus, ale ich presné poradie nemožno určiť. Z tejto stránky je poradie v Ps nie smerodatné.
[
25
]
Ps, str. 112—116. (Z rukopisu prvý raz podal R. Brtáň, Elán X, roč. č. 4.
                  Pekelník tu predstavuje zosobnené zlo v dejinách podobne ako Lucifer vo Vojne,
                  súčasne však je i zlom v človeku samom ako parazit čistej ľudskosti. V
                  novonájdených rukopisoch po vydaní Súb. diela sa našiel list s konceptom
                  Pekelníka, ale neúplným. Na porovnanie ho uvádzame:
Povesť I.
V podobe lampáša…
Videl som tam v horách ducha polnočného.
Pred jeho pohľadom kone zutekajú,
voz, kolesá, všetko razom polámajú;
sovy sa oddajú do huku strašného.
Mačky mraučia veľmi ako malé deti
a kde — tu netopier škaredý vyletí,
čo spiští akoby všetko prepadalo,
akoby tento svet ak’ dieťa konalo.
Človek ten samoten, čo tam statky pasie,
zjavov sa neľaká ani sa netrasie,
pred ním všetko temné ničoho nebadá.
Až naňho ošklivec len zrazu napadá,
lúdi ho buď svetlom, buď ako matka volá,
buď akoby vlci mu už brali vola,
buď akoby dieťa topilo sa v blate —
Poďte mi pomáhať, prosím, tato, poďte!
Buď vidí pred sebou vytreté pohľady,(?)
buď zdá sa mu, že ho zbojníci lapajú;
ukážu sa chlapi a naňho volajú:
Poď s nami, neboj sa, my ťa máme radi! —
Človek viac nezdolie celý pomátaný,
nasleduje tento hlas ducha klamaný.
Keď už krok urobil, už ďalej kráča —
nemá viac slobody, ak’ lapené vtáča,
ktoré len jeden krok do klietočky zrobí,
s tým krokom jediným prejde do poroby.
Duch ho ďalej krajšie ukazuje:
Hneď jak panna v náručia mu padá,
duch na bartožajach (?) medzitým tancuje,
človek ak’ pes za ním tíšky sa ukráda.
Keď všetky pobehá nočný duch bariny,
mláky, bartožaje (?) a skál rozpukliny,
človek sa uklčie a celkom zavláči,
nabehá sa toľko, že už viac nestačí.
Duch prichádza k hore — z východu brieždí deň.
Človek sa spamätá — akýže to bol sen?
No ale predsa sen, ani len istina.
Veď by mi to žiadna duša neverila
a žena by ma s tým i z domu vybila,
ba by smiala celá sa naša dedina,
Ale vidí rany, že je utlčený
a že je ak’ sviňa celkom uvláčený,
teda musí veriť, že ho dač’ vodilo,
že sa mu to veru len toľko nesnilo.
(Patrí k rukopisom z roku 1843 a z jari 1844, lebo v originále je ešte písmeno
w
namiesto
v
.)
Pri tejto básni nie je isté, že obe časti patria k sebe. Začiatok druhej časti
                  nezdá sa naväzovať na koniec prvej časti. V prvej časti „duch polnočný“, duch zla
                  omámi, zvedie človeka, ako to tvrdia i ľudové povery. V druhej časti diabol zvedie
                  človeka, ktorý práve namiesto pohanských bôžikov začal uctievať drevený kríž, aby
                  svojím dychom oživil mŕtve údy a telo. Oživil tak tvora, ktorý si hneď žiadal piť
                  ľudskú krv. Tento zázrak, živený ľudskou krvou, je alegória, symbol starého
                  otrokára pohanského sveta, ktorý v kresťanstve ožil vo feudálnom pánovi. Ide o ten
                  istý typ utlačiteľa, ktorý žije z potu a krvi otroka či poddaného. Alegória sa
                  dotýka i mentality ľudu, omámeného, zastrašeného poverami.
[
26
]
Ps, str. 116 a osobitné pokračovanie na str. 73—76; prvý raz uverejnil R. Brtáň v Nár. novinách, 1940, č. 52. Táto báseň je protikladom k Pekelníkovi a súčasne spoveďou básnikovou, súvisiacou s Hlásnikom národa. V oboch prípadoch ide o rozpor medzi burcujúcim básnikom a mĺkvym, nehybným národom. V Posvätencovi je okrem toho veštecký obraz o svetovom konflikte, o stroskotaní starého a príchode nového sveta.
[
27
]
Ps, str. 117—118, prvý raz v Súb. diele 1952. Tu však len prvá časť. V
                  novonájdených rukopisoch po vydaní Súb. diela sa našiel neúplný koncept tejto
                  básne, ktorý obsahuje druhú časť. Prvá časť je však značne odlišná od prepisu v
                  Ps, preto ju prepisujeme tu:
Pri Kristu druhý kríž z tamtej pravej strany,
na ňom dáky visí celkom zapľuvaný.
Celkom, celkom nahý, ako ho dal Pán Boh,
hady a jaštere plazia sa mu u nôh
a tú krv, čo strieka z neho, pohlcujú.
Ľudia neľutujú, ale sa radujú.
Pot tečie cícerkom, oko už omdlieva,
ako tá mátoha telo vysušené.
On si nič nerobí, ba čo viacej spieva,
ešte keby mohla skácala by noha.
Ó, vstúpže, oh, vstúpže aspoň tu pre Boha!
Vidno, že si vraždou celkom zatupený,
lebo si samému sebe zošklivený.
Zabils’ otca, mater alebo priateľa,
že sa ti tá čulosť tak celkom vymlela,
akby ju osieval na riedkej riečici?
Nedarmo ty visíš na tej šibenici
a chceš tie mátohy odohnať od seba
oblečen inakšie, by ťa nepoznali.
Ako z teba vidím, viac nežiadaš neba,
aby tvoje hriechy pokánie začali,
lebo že si zhrešil, ani uznať nechceš
a na pokánie sa ako ten kôň rehceš.
Neviem to, odkiaľ si a z ktorej si krajny,
meno a rod tvoj mi ešte je viac tajný.
No, ale to je nič, odkiaľ si a kto si,
len pozri na svojho tamto kamaráta,
ako ten pred Kristom pokutuje, prosí,
Kristus mu otvára tam do nebies vráta.
Už ostatná chvíľa, daj sa na pokánie
a prijmi posledné aspoň požehnanie.
Či chceš sa zatratiť ak zbojník sám seba,
vstúp do seba už raz a prijdeš do neba.
Kristus už raz skonal, teď môj národ visí,
kríž ho k sebe zlúdil a on visieť misí.
Visí deň, visí rok, stoletia pominú —
kedy už vydáš dušu Hospodinu!
[
28
]
Ps, str. 135—8, prvý raz v Súb. diele 1952. — Báseň má vzťah k Rečiam Génia („Mlčte, rečníci, pisári…“). Je však čo do kritiky pokrytectva ostrejšia.
[
29
]
Ps, str. 120, prvý raz v Súb, diele 1952. Prvých šesť veršov je totožné s prvými šiestimi veršami básne Moja žiadosť v Prvotinách. J. Kráľ často prepracúval svoje staršie koncepty. Je tiež možnosť pokladať tretiu časť básne Vyslobodenie za pokračovanie Záhradníka.

--- KAPITOLA 3 ---

III. Vojna
Obsah
Videnia
Predhovor k Vojne
Vojna
Plameň už tíchne…
Videnia
[
30
]
Vetierok podúva, teplučký deň chladne,
večierok hneď príde, slniečko zapadne.
Zapadaj, slniečko, do rána bieleho,
azda nám donesieš už dačo nového.
Slniečko červené, jaj, dolu strašne hľadí,
pôjdete na vojnu, jaj, čo ste ešte mladí.
Ak nepríde vojna veľmi nešťastlivá,
to príde choroba veľmi nákazlivá;
ak nepríde vojna, veľký hlad pritrieli,
aby sme pomreli, čo sme nepomreli.
Ak nepríde vojna, dačo sa prihodí —
uchovaj nás, Bože, náš statček od škody.
Zapadaj, slniečko, jaj, Pán Boh ťa sprevádzaj,
len na biednych ľudí biedu nedovádzaj.
Biedny človek robí zrána do večera,
dobre od tej psoty že už neumiera.
Biedny človek robí, roľa je pánova,
ledva svoju dušu po biede zachová.
Zapadaj, slniečko, za horu zelenú,
skry svoju tváričku ak’ šatka červenú.
Slniečko, slniečko, jaj, plamenná tvár tvoja,
za horou je chládok, tam dôjdeš pokoja.
Čo by sa žiadnemu človeku nesnilo,
slnce nezapadá, jaj, ani sa neskrylo.
Ak’ svieti, tak svieti, krv mu z očú padá,
dobre naše srdce, jaj, za ním nevypadá.
Tri ráz už kohúty hor’ na pôjd išli spať,
my sa len starieme — ráč, Bože, pomáhať.
My sa len starieme, ničoho neznáme,
ako si my sprostí už porady dáme.
Stojíme, beháme, pomoci neznáme,
či tak byť, či ležať, jaj, či dač’ robiť máme.
Zachoď už, slniečko, za horu zelenú,
skry svoju tváričku, ak’ šatka červenú.
Zapadaj, slniečko, už si dlho hore,
my by sme tiež spali, a tu sme na dvore.
Zapadaj, slniečko, do tej tmavej noci
a Ty, milý Bože, buď nám na pomoci.
Slniečko zapadlo, išlo za horu spať,
Pán Boh daj dobrú noc, šťastlive hore vstať.
Pán Boh daj dobrú noc, aj tí naši svätí,
by sme zase hore, jaj, mohli ráno vstati.
Slnce zapadlo za hory, za háje,
mesiačik bledý osvecuje kraje.
Po zemi je strach, rieky nariekajú,
ľudia sa trasú, alebo padajú.
Slnce zapadlo, kedyže už vyjde,
kedyže svetu potešenie príde!
Slnce zapadlo a tak nás nechalo,
čas už by raz bol, aby hore vstalo.
Ale tma hustá — slnko nevychádza,
mesiačik bledne, za horu zachádza,
mesiačik zašiel, už ho nevidíme
a my samotní na svete stojíme.
Mesiačik zašiel a slnko nevyšlo,
za jedným dva ráz väčšie zlo nadišlo.
Mesiačka nieto, slnka nevidíme
a my samotní na svete stojíme.
Stojte, len stojte trebárs v tme a noci,
však vám Boh bude na dobrej pomoci.
Mesiac zapadol, tma sa rozpustila
a všetky kraje, doliny zakryla.
Tak ako sen sa doluká spustila
a na všetko sa ak’ chmára hodila.
Tma je ak’ v rohu, vetry sa schytili
ak’ divé kone, keď ich poplašili.
Kadiaľ sa ľúbi, voľnučko lietajú —
ľudia, bedári ak’ muchy padajú,
ale vraj od tmy ako to pochodí,
čo nemá svetla, tomu tma tak škodí.
Ak’ oheň muškám, keď sa doňho rútia,
tma je pre biednych len samá pokuta.
Ľudia bez svetla ak’ mušky padajú,
vetry ich vláčia, po zemiach metajú.
Oni len stenú, akby boli kliati,
bez slova ľudia tak zvykli kapati,
horšie, ako keď strieľajú na psíčka —
milióny padli, neriekli slovíčka.
Čo to za svetlá po nebi behajú
a z noci temnej náhle povstávajú?
Po nebi niet z hviezd už ani len šľaky —
to sa zjavujú všeliake zázraky.
Ľudia zomrelí tam sa prechádzajú
v šatách ohnivých, visiacich,
tváre sú bledé ako z vosku u nich,
dolu so zrakom hnevným pozerajú,
ak’by to miesto, tú hodinu kliali,
kde svoj počiatok, kde raz koniec vzali.
Aspoň teraz neodchoďťe,
pre Večného vás prosíme.
Prejde hodina, najviac dve,
skoro sa už rozlúčime.
Aspoň jednu malú chvíľku
spolu hovoriac prežime
a potom už — poručeno —
zhyňme — zo sveta zmiznime.
Svätí, tí o to nestoja,
tí sa modlia bez prestania.
Svet ten pustý, beznádejný,
modlitba — jediná schránka.
Krem modlitby nič nemajú,
ostatné je len mámenie,
na nej stoja nepohnute,
to ich jedno potešenie.
Rodič im je Boh nebeský,
matka im je božia Mati,
bratia, sestry sú si sami
a rodina — všetci svätí.
Predhovor k Vojne
[
31
]
Diviť sa zberbe — nediviť sa… Kto sa diví, ten ju nepozná, ten ešte ani do sveta
            nenazrel. Kto sa jej diví, ten nepozná ani sám seba. Tamten ako dáky svetlonos sa túla
            po barinách a po kalužiach, že na to pozerať je hrôza… Ty si tiež podobný. Kto je čistý
            pred sebou, ten je nerozumný. Ale nahliadni, priateľko, do vnútra srdca svojho a
            nakukni, ako hady a jaštery hlavy svoje podvihujú a ako sa driapu do tej svätyne, v
            ktorej ten drahý klenot prebýva — nahliadni, ako sa dvíhajú za tým klenotom, síce ticho
            lezúc, ale tým nebezpečnejšie. Človeče! Slovan! Vstaň hore, prežehnaj sa, aby si
            takýchto diablov udusiť mohol, prežehnaj sa s čistým svedomím, aby ti škodiť nemohli —
            prežehnaj sa a pomodli sa, aby si ich mohol zahnať do mrákoty, odkiaľ vyšli. Pekne
            myslíš, ihráš sa so svetom ako malé dieťa, nemysliac ani o tom, ani o tom, ihráš sa ako
            chlapec, nemysliac, iba na samú hru — hej, ale sa varuj! Keď motýľa chytíš, myslíš, že
            si motýľa lapil — mýliš sa — lapil si červa tvojho, čo ťa bude prežierať. Modlite sa,
            ľudia, a žehnajte sa, aby ste dáko neprišli ta, kde ani nemyslíte — modlite sa, aby
            špiny vašej duše zmývala modlitba, ktorá tak dušu chladí, dušu oblieva, keď je čistá,
            ako voľné more čierne skaliská nábrežné. Modlite sa, modlitba vás od zahynutia zachová.
            V takejto mätenine, že človek ani nezná, čo má robiť — keď jeden tak, druhý tak, tretí
            tak a všetci ako na mukách. Jedného sa držíš, ten blúdi, druhý tára, tretí sa šalie. Na
            zemi sa nemáš koho držať, zem je pustá, ako nikdy hádam nebola. Na ihranie je nie čas —
            načo ale teda, na plakanie? — Plakanie nech odprevádza mŕtvych do hrobu, a nie biednych
            k životu. K životu sprevádza modlitba. Žehnajte sa a modlite sa, Slovania, aby ste
            rástli vo viere ako cédre libanonské, aby vo vás rástol život, čistota srdca, sila vôle,
            aby ste dosť sily mali v čas všeobecného búrenia — lebo nastanú časy divné. Kto sa hrá,
            ten o tom nemyslí, ale zato čas nestojí, čas vždy letí. Len hraj sa, no veď sa prebudíš,
            ale ver, že nebudeš myslieť o tom, čo sa ti snívalo — nastanú časy divné: anjeli
            neprestanú lietať, ale ani čert nebude spať. Nastanú časy divné! Žehnajte sa a modlite
            sa, aby ste modlitbou posilnení, od špiny očistení predstaviť sa mohli ako svätí na súd
            Boha Syna.
Vojna
[
32
]
Huk, tartas, hrmot vo tme sa strháva,
hlasy a kriky škaredé lietajú —
čo to za zberba, čo to za ohava,
nevídať vo tmách — len hlasy húkajú.
Či sa to bijú ožralci, či hráči
za vlasy drú sa? Či sú to kurváči,
či advokáti bez Boha, svedomia,
či sa zbojníci medzi sebou lomia?
Počul som už ja nejedno hrešenie,
ale ten hrmot je na podivenie.
Na jednom kopci vysokom, skalnatom,
vo tmách čo ako dáky zázrak stojí —
to vrch veliký, má veľké poľany —
na ňom ten hrmot, tam sa čosi rojí.
A rojí — a krik, hrešenie odháľa,
že ľud čertovský, vrch — čertovská skala.
Tma je ak’ v rohu, ale nespí Satan.
Pozbieral svojich zo všetkých sveta strán,
našiel on svojich, nazhŕňal sveta hnoj:
Chlapci, pôjdeme s Pánom Bohom na boj.
Už je čas, aby sme sa raz ukázali,
zato ste nám tu velicí i malí.
Čas nám nadišiel, dobre ho užime;
ak zvíťazíme, teraz zvíťazíme.
Neviete žiaden, koľko som proboval,
aby som mohol vás do hŕby zobrať.
Ako šialený som po svete lietal,
že za mnou vetry museli ostávať,
a to nadarmo všetko, moji milí.
Nepreletel som krajinu deviatu,
kohút zaspieval dvanástu hodinu
a tam po prácach — tam boli i sily.
Túlal som, lietal, behal som okolo,
vždy som pracoval — predsa nič nebolo.
Ale hľa, teraz nieto doma pána
a keď aj jesto, odomknutá brána
od tej komory, kde leží, čo chceme.
Teraz času dosť, veru dostaneme —
len sa do rady, čo urobiť máme.
Vravte, čo viete, a my pozor dáme.
Na jednej strane vrchu je jedna hŕba, z tej hŕby povstane jeden a začne takto:
Čo kto nepomyslel, to diabol vymyslel,
o čom nik nevedel, ten už na ňom sedel.
Z druhej strany:
Človek od počiatku na seba pamätal,
čo čert nevymyslel, to človek vykonal.
Chór
Dobre, nech čert klame, vy, ľudia, konajte,
jeden si druhému ruky podávajte.
Čert
My ho do ďalekých krajín odvoláme.
Ľud
My mu zatiaľ jeho panstvo rozbúrame.
Čert
Bude si On myslieť: Kujonia, tu ste mi.
Ľud
Ale sa navráti — Kde palác na zemi?
Nepozbiera si ho, za to Mu ručíme.
Tam bude glória…
Čert
No! Veď uvidíme.
Ľud
Moc nás stálo, moc nás stálo mysli,
kým sme na tisíce kumštov, fígľov prišli.
Ale teraz máme, po čom sme túžili;
keby sme len skorej tie fígle užili.
Milióny skapali o hlade a zime,
no ale my za to dobre zaplatíme.
Vďačne by on platil za ľudskú prácu,
ale ľudia nechcú už od neho plácu.
Pláca bude inšia, a síce docela,
len sa vy, čertíci, dobre chyťte diela!
Pán Lucifer krivý, potom ich len hýbaj,
veď korbáč dobrý máš, keby ísť nechceli,
na svojom šarkane popredku pomykaj;
keď si panovníkom, teda buď aj smelý!
Lucifer
Moji synáčkovia, o mňa sa nebojte,
ja už svoje zrobím, len vy pevne stojte.
By sme mohli dostať nebeskej koruny,
hoc’ máme aj oheň, chybia nám perúny.
Keď hromy dostanem, oheň vám darúvam —
mám korunu božiu, moju vám darúvam.
Ľud
No, veď tak, pán tatík, zakričia títo psi —
darovaný umrel, narodil sa kúpsi.
Lucifer
Keď kúpsi, ta kúpsi — už sa len nebojte,
to je moja starosť, len vy pevne stojte.
Jedna stránka ľudu
Slávne zhromaždenie, majte pozhovenie,
nech i my povieme, čo známe a vieme.
Ešte dač’ by bolo, čo ste vynechali:
Pokojom keby sme najprv probovali.
Hurtom-bleskom hnedky — čože z toho máme?
Hádam sa pokojne ešte pokonáme.
Chudák — už starý je, má už hlavu holú,
nebolo by dobre tak ho zhodiť dolu.
Čo robil na nebi, to robil i pre nás.
Keď krášlil svetlice za celučký ten čas,
tie svetlice komu? Nuž nám dobre konal
a za to by ešte takú odplatu vzal…
Ale viete, chlapci, hnedky, a to rúče,
vyslancov vyšlime pre nebeské kľúče:
aby nám ich oddal, ak chce dobre obísť,
že by v jeho koži potom viac nechcel byť.
Ale ak ich oddá bez hriechu všetkého,
že mu dáme za to pol sveta dolného
a že bude pánom najväčším okrem nás.
Nuž, čože vy na to, najmä ty, starý ďas,
čo máš skúseností už celé smetisko,
čože na to povieš, starigáň, čertisko!
Lucifer
Čože by povedal, iba že ste blázni,
hlúpi ako teľce, dieťa už po kázni.
Druhá stránka ľudu
Ty si iba truľo ako hocaký vôl.
Pomysleli sme si: to je starý osol,
ten už sa naučil trúbiť, no, vidíme,
že v trúbe otruby. Radšej zamlčíme.
Čo vy, druhí páni, na naše poviete?
Čert
Tak by sa svedčilo, no nie v tomto svete;
tak by sme sa sami obvili sieťami
a potom by bolo po nás biednych s vami.
On má veľkú silu vojakov anjelských,
má perúny v rukách, blesku ohnivého,
má všetko, čo treba, my by nič nemali,
keby sme mu toto porozpoviedali.
Čo by stál náš podvod, nič, ani len byľku
a vás by rozmlátil za maličkú chvíľku.
S bubny na zajace neradi chodíme,
radšej pri kozube fajčiac posedíme.
Druhý čert
Iste je bláznivosť o tom dač’ vraveti.
Tretia stránka ľudu
Nie, chlapci, počujte, čo ste tu okolo,
ako vy myslíte, lepšie by to bolo,
čo by bez podvodu boj sme započali.
Nech užíva podvod mizerníček malý,
nech bedár a psotár špatne okolkuje —
čo má silu v sebe, podvod nemiluje.
Nechceme podvodu — dáme mu na známosť
ešte, čo za jeden príde ku nemu hosť.
Príde ku nemu hosť, čo žiada kráľovstvo,
korunu a berlu, nebeské bohatstvo.
Nechceme ukrádať, ani nebudeme,
my si všetko silou nadobudnúť chceme.
Silou, našou silou navaríme kaše,
by sme mohli rieknuť — to je všetko naše!
To je všetko naše, ak v nás sveta sila,
víťazstvo, korunu tá si zaslúžila.
Nech pekelník nocou pokryjomky robí —
škoda by človečej nám bolo podoby,
keby sme ako tá liezli jašterica;
nechceme zoškliviť naše ľudské líca.
My sme ľudia, a nie dáki pekelníci,
my nie sme zbojníci, ale bojovníci,
my nie sme zlodeji, no pilní oráči,
čo by sme my žitko pokryjomky žali.
Pole sme zorali, sami sme zasiali,
nik nám nemôže riecť — to sú iba dráči!
My sme ho zorali, my sme ho zasiali,
čo by sme my teraz pokryjomky žali.
Či sedliak nerastie s jeho požehnaním?
Hoc’ keď žitko došlo, rob mu galamutu,
uvidíš, ako on odpraví pokutu,
keď on každú hrudku svojím namáhaním
roztĺkol, po brázdach korienky vyzbieral,
skalôčky najmenšie na medzu vyhádzal,
zasial a zabránil hustými bránami
a potom, keď rástlo, sprevádzal túžbami.
Dosť to dosiaľ bolo, že sme pri hlúposti
vždy len záviseli od božej milosti.
Čo tá božia milosť? — Či, keď kto dač’ robí,
má, v čom mu potreba, živnosť si zarobí?
Či keď paholkovi za službu vyplácam,
či mu ja to z mojej toľko milosti dám?
Či keby povedal — dám ti to z milosti —
nedopustil by sa velikej podlosti?
Keď len z milosti dám, darmo tedy slúžil —
tak človek posiaľ vždy pre nič na svete žil.
Čo si on zaslúžil, milosť odobrala —
ešte ľudská práca tak cieľa nemala.
Tak ruka si ľudská všetko zarábala
a potom jej milosť z toho darovala.
Cigánstvo, falošnosť! — Človek, pán všetkého,
musí sa za sluhu uznávať podlého.
Čoby len za sluhu, ale za žobráka!
Veď to už hocaký hňup v svete namaká,
že to je iba posmech na ľudí zvalený;
človek, pán všetkého — všetkého zbavený,
zo svojej komory vlastné zrno prosí
a miesto koruny na kabáte nosí
žobrácku ciašočku, s ktorou všade stúpa —
to je len ohava, hanba a potupa.
Čoby teda falšom, čo skryte robili?
Koruna je naša, my sme zaslúžili,
nám ona náleží, nikomu druhému:
pôjdeme odkryte naproti svätému.
Všetko pánom zovie na svete človeka,
a človek od svojej vlastnosti uteká.
Iba zem nevolá, iba zem je nemá,
ale zem je naša, lebo vôle nemá;
my po nej chodíme, pätami tlačíme,
no ona nevraví, že sme my nepraví.
Čo chce teda od nás, čo nič nemá s nami?
My sme páni sveta, žiaden nie nad nami.
My sme páni sveta, milosť, dobrodenie,
my sme sebe skaza, život a spasenie.
Už prestali časy, ľudia sa prebrali,
už sa naučili, čo predtým neznali.
Hromy viac nestrašia, ak’ predtým strašili,
my sme už nad samým nebom zvíťazili.
Čo chce teda od nás, čože chce nad nami,
keď sme my už páni, keď všetko pod nami,
keď nám viac nechybí, iba tá koruna!
Netreba nám fígľov, čertov my nechceme,
my do boja s Bohom naprosto pôjdeme.
Čert
Ak’ bude tak bude, už či tak, lebo tak,
všetko mi je jedno, ja nedbám ani mak.
Päťsto je chodníčkov a nejedna cesta
a všetko len vedie do jedného mesta.
Čert, diabol — jeden bes, iba dve sú reči,
a to je len blázon, čo sa v slovách prieči.
Druhý čert
Na moj dušu — pravda, tiež o to nestojím.
Nech, ako chcú, idú, o nich sa nebojím.
Tretí čert
Ale keby sme ich skorej v hrsti mali,
lepšie by to bolo, ako tak pomaly.
Lucifer
Nejde nám o to, čím skorej v hrsti mať,
ale už nájdené naveky zadržať.
Preto čakaj časti ako zajac chrasti,
aby sme nevpadli zase do priepasti.
Ale uvidíme, za časom pôjdeme,
veď nás on naučí, čo ešte nevieme.
Ľud
Ešte s čertiskami — to by ešte bolo!
Deti s nimi strašia, a my v naše kolo
prijali by sme ich a s nimi konali,
ktorých už aj deti ak’ hlúposť vysmiali!
Lucifer
Na mak dobre ide, dobre sa to vlečie,
lovci-psi na mieste, zver nám neutečie,
do siete nám vletí celkom zmordovaný,
bez sily, bez moci. My budeme páni.
Nech zajaca strieľa, môže ho aj upiecť,
to je pre nás lepšie — len ho budeme jesť.
Ľud
My naše chránime, na seba robíme,
koruna je naša, ju dostať musíme.
Všetko máme v hrsti, silu, rozum, hromy —
čerta nám uškodia nebeské paromy.
A milosti cudzej ani mak neznáme,
všetko máme v moci, len manie nemáme —
hore, chlapci, hore, za vládu rušajte!
Lucifer
Veď ju budete mať, len trošku dočkajte.
. . . . . . . . . . . . . . . . . . .
Zámok jeden veľmi veliký, mocne ohradený, na vysokom vrchu stojaci, hore do neba sa vypína, bleskom fakieľ tak ožiarený, že vyzerá, ako keby horel. Po zámku veliký hrmot, všade, kde len človek kukne, plno ľudí, nosiacich hneď to, hneď bežiacich na to alebo na druhé miesto. V zámku hlavná svetlica je veľmi osvetlená, všelijakými obrazmi okrášlená, naprostriedku stojí jeden muž, skvostne oblečený pri stole, červeným súknom zakrytom.
On
Už začiatok diela velikého,
už raz predsa… Dosť bolo hlúpeho
spania, hnili alebo robenia,
veď aj čas bol robiť pre spasenia
dačo ľudstva, čas bol sa prebudiť —
ba načo je len tak žobrácky žiť
vždy v otroctve bez všetkého práva,
nač’ je život, keď je len noc tmavá.
Ten sa darmo na tom svete trudí,
kto len nocou ustavične blúdi.
Divne ľudia dosiaľ robievali,
trudili sa, predsa nič nemali.
Pomrelo ich, že strach na to myslieť,
a pamiatok málo, alebo niet.
A čo jesto, to šľaky slabosti
na tej zemi vybité nohami.
Dnes ich vidno — zajtra všetko pusté,
do byle ich zasype hrobľami
vietor. Takú plácu slávni mali,
že dva razy v trapách zomierali.
Tým býval duch ľudstva obdarený,
že dve smrti trpel — zatratený.
Zatratený — za to na svete žil,
aby sto ráz mizernejšie skončil:
Za skutok — bôľ, za silu — trápenie,
za odvahu — koniec, zatratenie.
Preto ešte z hrobu k nebu volá:
Pane, nie je to otcovská vôľa.
Náš život bol pobožný, kresťanský,
a tvoj osud pekelný, pohanský…
Ale pokoj hrobom, tie nevstanú,
ale my sme tu vypomstiť hanu,
my sme živí, veľká naša práca,
ale bude ešte väčšia pláca.
Človek robí, ustavične chodí,
každý deň sa znovu na svet rodí,
každým dňom sa preoblieka v oblek
nový, krajší cez celučký svoj vek,
trpí všetko, a predsa nemá nič,
nič nemôže — to je ten veľký bič.
Nemá sily, hoc’ aj ako lieta
duchom, preds’ je ustavičné dieťa,
ktoré nezná v biede si pomáhať,
nemá sily, musí padať, kapať.
Dnes je hore, veľmi sa raduje,
zajtra padne, len vetrík poduje.
A preds’ robí nadarmo, nemá nič,
čo by len mak — to je ten veľký bič.
A ten hore sedí prostred slávy,
večne sedí a my slabí, tmaví
pri všej sile — dneska sa rodíme
a zajtra už na márach ležíme.
Ale darmo, nemohlo to tak byť,
inakšie si časom budeme žiť.
Keď budeme svoji a slobodní,
potom sveta len budeme hodní
a svet nás. Už moc sme urobili,
daj nám šťastia, by sme dokončili,
kus skrotili Pána Boha pýchu,
daj nám šťastia dožiť sa oddychu.
Boh nám odňal svetlo, slnce, mesiac,
by sme boli potme, slabí blúdiac,
by sme sa tak, neznajúc pohnúti,
zase k nemu museli cofnúti.
Ale bludný zámer, kde je sila.
Naša sila inakšie stvorila
svetlo. Teraz viac ti ho nechceme,
už bez tvojho svetla byť môžeme.
Maj si ho už, môžeš ho zavesiť
si na klinček, netreba nám svietiť.
Tvoje svetlo len oku vyhovie,
duch má inšie, čo on vedou zovie,
na tie oči vidí vyše teba.
Tvojho svetla nám viacej netreba.
Pri boku jeho druhý
Myslel si si, bez teba nič nieto,
všetko živí tvoje dobrodenie;
drž pre seba a pre biednych tvorov —
človek nesie sám sebe spasenie.
Človek robí potravu z kameňa,
vodu čistú z tvrdého kremeňa —
on bez rastu sám tvorí potravu.
Ešte jedno — tvoju večnú slávu…
Tak si dolu v prachu a v pokore
a my v sláve a v moci tam hore.
Tretí z druhej strany
Púšťaš zimu, my teplo púšťame,
a ju celkom ta preč odháňame —
hromy perieš, my ich odvádzame
krotké celkom, až sa stratia v jame.
Sila naša krotí tvoju slávu
a zasiela pomaly v noc tmavú,
odkiaľ nikdá viacej sa nevráti,
tej už pokoj večný, tichý, svätý.
Ešte jedno: sňať korunu z hlavy
a dokázať, že sme páni praví.
Traja
Sláva naša svetom letí,
božiu slávu prudko ženie —
nastanú pre nás hodiny
ešte veľmi utešené.
Sila naša slabosť silí
a posiela v boj zmužilý,
už len málo treba robiť,
by sme celkom zvíťazili.
Potom bude, čo žiadame,
v nás: milosť, žriedlo pokoja.
Prestane blud, hanba ľudská,
len sa vzmužte do boja.
Chór
Duch veliký, plamenný, jasiaci,
po svete ako šarkan letiaci
rozduje hmlu, prestane mrákava,
všetko bude jemu kričať: Sláva!
Smrť zahynie, čo mračila
ľudské srdce a pokoj —
duch bude nad všetko vyšší,
nič mu nepovie: Postoj!
On nad priepasťou, nad pádom
ak’ orol bude visieť —
to bude len ešte život,
to len bude ešte svet.
Nač’ kde práca, má byť milosť —
to len bolo pre deti.
Duch náš sebou a zo seba
svetom šírym poletí.
Bude sebe, bude sám si,
všade sa odpečatí —
všade bude naznačené:
veľký, slávny Duch svätý.
Teraz chyťme vynálezky,
nástroje použime
a Toho, čo je nad nami,
do priepasti zvrhnime.
Kto má koňa — peši chodiť?
Druhému sa nosiť dať!
Kto má silu, kto má rozum,
a hodnosť — slávu nemať?
Tône panstvo rozrušíme,
odstránime zástenu,
my sa sami usadíme
nad vieru a poveru.
Prvý
k ľudu oblokom hovorí:
Všetok vtip, kumšty dovedna poberte,
naproti Tomu na nebi namierte.
Napnite rozum, zberte všetky sily,
aby ste panstvo pre panstvo zničili.
K prvým:
Už teraz bude vojna neslýchaná.
Druhý
Keď budú strieľať na Veľkého Pána.
Prvý
Bude to pekne, keď bude ležati.
Druhý
Dáme Ho potom pekne pochovati.
Tretí
Jestli na strapce Ho nerozstrieľajú.
Prvý
Veď uvidíme, ako vykonajú.
Na dvore hrmot, šuchot, dupot, krik, tresk, z diel durkanie, krik, plač…
Jeden zadychčaný priletí do izby a rozpráva.
Prvý
Čože to tam slýchať, čo to tam?
Príchodiaci
Prebeda!
To sa ani len vypovedať nedá!
Všetci!
Nuž čože? Povedz! Dač’ sa nezdarilo?
Prichodiaci
Nešťastie na nás sa veľké zvalilo.
Prvý
Vy haraburdy, najskôr ste poplietli!
Prichodiaci
Choďte sa spýtať sami božej metly.
Tá vám odpovie, či sme nekonali,
čo sme vedeli a čo ste kázali.
Prvý
No len čím skorej povedz, čo sa stalo!
Prichodiaci
Veru sa stalo, čo sa stať nemalo,
čo by neprišlo spiacemu na pamäť,
od sna bludnejšie to nás lapilo v sieť.
My dľa rozkazu všetko urobíme,
nástroje všetky hore namierime,
ešte znášame, čokoľvek je treba —
začneme - zblysne, hlas sa valí z neba:
Ľudská sila, ľudská moc
pred Bohom je len nemoc.
My nezľakaní ďalej konať chceme,
ale nič ani pohnúť nemôžeme.
Nástroje všetky ako mŕtve stoja,
nemôž’ ich rušiť a užiť do boja.
Ale nádeja ešte neskapala,
my sa krútime, všetko naprávame,
čo kde nám chybí, všetko obzeráme,
ale na nebi zase hlas zavolá:
Ľudský rozum, ľudský trud —
pred Bohom bláznivý blud.
Čo začínaš, sprostý ľud?
Hľaď, aký je ten tvoj blud.
My počúvame, čo sa tam ohláša,
ale si my to ver’ neberieme hor’,
ale začneme kanonádu čím skôr
a hľa, čo sa nám nestane, do ďasa:
Delá vydurknú nie dohora, do nás…
Moc ich popadá, druhých rozhádže zas
na všetky strany ako vietor peria,
že tomu oči, rozum ťažko veria.
My sa po jednom na miesto zberáme,
čo pokazené, všetko naprávame,
nedbajúc na nič, čo sa prihodilo,
aby sa zase všetko napravilo.
Ale čo nástroj — nechce nás počúvať,
musíme dačo my inšie sprobovať.
Jest v svete sila poriadku večného,
tú treba hľadať do boja ľúteho.
Nástroje budú živé, ako treba,
tak nebudeme potom sa báť neba.
Prišli s masťami života večného,
mastili z kraja do konca samého.
Ak’ namastili — chceme upotrebiť…
Nedaj to vidieť, kým budem v svete žiť!
Všetky nástroje ako dáke strely,
ak’ dáke sane z miesta vyleteli —
obraz sa menil, z nich rástli ohavy,
potvory veľké, ich pohľad pľuhavý,
zuby ak’ koly, plameň z pyskov kypí
do nás, do nás tu… Kdeže sa skryjeme?
Kútika nieto — tie sa na nás valia,
koho rozdriapu a koho opália —
a kto utečie, ten život nestratí.
Nástroje skapú, na nebi slyšati:
Nech sa žiaden nespolieha,
keď má rozum, že má dosť —
ten sám rozum príde časom,
ale ako planý hosť.
Hlúposť, rozum vedno idú.
Urob sebe sekeru —
ešte s tou ťa často tvoji
nepriatelia doperú.
Rozum tomu len osoží,
čo má silu a vieru,
ten na hlavu ver’ si svoju
nevykuje sekeru.
Komár sviecu nezahasí,
keď sa do nej vovalí —
a rozumček proti Bohu
milión centom pút — malý.
Zadychčaný zase jeden vojde:
Beda nám! — Utečte! — Už múry pukajú,
paláce sa trasú, veže sa rúcajú.
Ratujte svoj život, svetom utekajte,
už sklepenie padá, nože sa hýbajte!
Prvý
Keď nám tak vypadlo, nesmúťte sa nad tým,
ani nezúfajte, buďte tak ak’ predtým.
Hoc’ sme utlčení, dobre vymlátení,
predsa dokážeme, že sme my nie ženy,
ba ani mamľasi, ich keď pichne včela,
tak hľadia do neba ak’ na vráta teľa.
My sa ukážeme v ohni, či v priepasti,
nebude sa po nás žiaden darmo pásti.
Najhoršie by bolo, čo by sme prestali,
potom by sme boli naničhodní, malí,
horší ak’ odratý už do pol boka kôň,
budeme my státi až na samý pokon.
Ale keď tak prišlo, že viac nemôžeme
proti Bohu robiť, tak inšie začneme —
budeme to robiť, čo nám bude v moci.
Keď rozum stal sa blud v túto čudnú chvíľu,
všetko neprehraté, máme ešte silu.
Druhý
Čo ale s tou silou teraz vykážeme,
kde sa tu obrátiť, čo robiť budeme?
Prvý
Naproti už nebu začas ani slova,
teraz nebu pokoj — bude vojna nová.
My nebo na nebi všetko vykazíme,
kto nebude slúchať, toho zadusíme.
Zem je dosť veliká, na tú hľadieť treba,
tú si osvojíme, netreba nám neba.
Ešte jesto ľudí starosvetskej viery,
ktorí sú pobožní a svätí bez miery
a tí mnoho môžu, tí sa držia v sile.
Poďme na nich, bratia, nenechajme byle.
Budeme ich hľadieť na stranu si získať
a ak nie, tak pôjdu, koľko ich je, spať.
Na zemi božieho nenecháme šľaku,
tak budeme páni, hoci priam aj v maku.
Druhý
Ako inakšie, pokiaľ sa hýbeme?
Poberte sa, bratia, bojovať budeme.
Tretí
Ale, bračekovci, pomaly — čakajte —
tak do vetra robiť! — ešte podumajte,
ako by raz vyšli najlepšie veci nám —
pre hodinu, pre dve aj pre tri je sem-tam.
Viete, nevyjdeme my už bez figliarov,
zavolajte teraz už tamtých machliarov.
To sú dobrí chlapci, vtip brúsený majú,
tí, na čo sa chytia, to aj dokonajú.
A bude nám potom aj veselšie s nimi,
radi zažartujú s chlapcami dobrými
a slúžia inakšie ak’ hocaký sluha —
s čertami to ide už všetko dotuha.
Hneď ich zavolajme, hoc’ sú troška čierni,
ale máme rozum, preto buďme zmierni.
Ľud
To je veru dobre, natrafené navlas,
hneď ich zavolajme, už by bol k tomu čas.
Tretí
Sem sa, sem, sem sa, sem, na túto pustú zem,
poď z tvojej hlbiny do našej družiny!
Naši chlapci dobrí dobrých radi majú,
ber sa, starý, hore, moji ťa čakajú.
Huk, krik, treskot vyletí zo zeme ako kŕdeľ škorcov, on popredku, za ním všelijaké postavy.
Lucifer
Prišli sme na žiadosť, čože od nás chcete?
Či dobré, či je zlé, všetko dostanete,
len skorej povedzte, a nič nemeškajte.
Ľud
Nuž, čože by inšie, pomoci nám dajte.
Lucifer
Akej to pomoci a na čo ju chcete?
Ľud
Vytrieť meno božie na celučkom svete,
aby zem od neba už nevisela viac,
okovy a putá hnusnej hanby nosiac —
svet ten oslobodiť od jarma ťažkého,
nenechať ani len znáčku maličkého,
čo by bolo božie, ľud sprostý naučiť,
odviesť od bobony, a keď nie, tak mučiť,
trápiť, klamať, šialiť, a keď nie, tak mučiť,
keby podobrotky nedal sa naučiť.
Lucifer
Dobre, vykonáme, ale čo nám dáte?
Ľud
Ako chcete platiť? Na striebre? Na zlate?
Lucifer
Zlato si vy držte, to vám my nechceme,
za zlato ani len hvízdať nebudeme.
Ľud
Nuž, a čo že chcete?
Lucifer
Len jedno prosíme.
Ľud
Vravte, ak je možno, to vám urobíme.
Lucifer
Jeden poklad máte, dajte nám ho chrániť —
ešte by vás dakto mohol ocigániť,
oň priviesť a u nás isté miesto, verte.
Ten poklad je duša…
Ľud
Tedy si ju berte.
Ale už musíte veliký pozor dať,
všetkého sa chytiť, by sme mohli dostať,
čo chceme, inakšie s vami nič nemáme.
Keď to urobíte, tak vám dušu dáme.
Lucifer
O to sa netrápte, to už starosť moja.
Moji za ten skutok všetci dobre stoja,
len vy buďte pevní, by ste nesklamali —
ľudia obyčajne bývajú nestáli:
dnes sľúbia a zajtra už o tom neznajú;
čo sú opatrní, tí najlepšie majú.
Viete čo? Nemôžeme my sa tak len pustiť,
musíme my o vás dokonca istí byť.
Do tejto sa knižky musíte zapísať,
aby sme vás mohli potom pohľadávať.
Tedy sa zapíšte, že budete moji,
keď bude celý svet tento na pokoji.
Ľud
Bez záväzku zvykli ľudia plniť sľuby,
ale keď sa vám tak ten záväzok ľúbi —
dobre! — Vykonáme. Sem tú knihu dajte —
a vy sa o veci potom už starajte.
Čerti
Máme ľudí v moci — nádeja splnená,
zem je v našich rukách celkom rozplašená.
Čo ešte nemáme, ľahko dostaneme,
potom s tým zas ďalej do boja pôjdeme.
Zem je bez rozumu — my ju naučíme,
ale čo chytíme, ľahko nepustíme.
Plameň už tíchne…
[
33
]
Plameň už tíchne, huk v zemi prestáva,
na nebi plameň tíchne a skonáva,
len ešte hlavne dakde padajú.
Na nebo hviezdy svietiť začínajú,
mesiačik vyjde z dymu ako oko
a začne svietiť ďaleko, široko,
nebo sa čistí, dymu už viacej niet,
nebo je čisté, nežiaľ len naň hľadieť,
hviezdičky svietia, zem ticho spočíva,
mesiac sa na ňu tichuštičko díva —
bledými blesky ponad ňu si lieta,
tak je ako hneď po stvorení sveta.
Tak nočná tichosť na dušu zaháňa,
čo by sto liet spal, dal by sa do spania
a sníčky spolčil s tichými bleskami,
ticho vznášal sa ponad dolinami
ako chmárička po nebi ľahučká,
ak’ pavučinka tenká a bielučká.
Všetko zahaslo, čo pokoj šliapalo,
alebo aspoň pokojne zaspalo.
Sen ho podvodný so sieťou pretiekol
do svojich krajín schvátil a zavliekol
a dal mu nápoj opojnej sladkosti,
že teraz leží opité v tichosti.
A tak to čuší, že ho ani neznať,
akoby bolo stvorené len ležať.
[
30
]
R, zoš. IX, str. 6, a pokračovanie na dvojliste, označenom „12“. Nadpis v R znie: „Viďeňja číslo XI“ a pod ním „Génius Slowanstva nasleduje“. Nad textom je poznámka: „Jedna chalupka Slovenská v Tatrách o sebe stojí.“ — Text Videnia je na niektorých miestach prečiaraný, ale vcelku čitateľný. Prvý raz v Súb. diele 1952. — Za veršom „Miluoni padli, ňerekli slovíčka“ je poznámka: „Nasleduje bitka za bitkou asíce XIV.“ Nižšie je značka „40“ a pod ňou text, začínajúci sa veršom „Plameň už tíchňe, huk v zemi prestáva“ (26 veršov), ktorý je publ. v Ňb, str. 88, pod názvom Pokoj. Je to zrejme zakončenie Vojny, ktorú J. K. predznačil do nasledujúcich zošitov.
[
31
]
R, zoš. XV, prvý raz v Ňb, str. 65. — Písmo je ako čistopis. Tento prozaický
                  úvod bez názvu je koncipovaný ako reč, kázeň, alebo list Slovanovi v rozhodujúcej
                  chvíli o tom, čo má očakávať. Zrejmý je v ňom vplyv Mickiewicza v jeho
                  mesianistickom období.
[
32
]
R, zoš. XV — XVI — XVII — XVIII, prvý raz v Ňb, str. 67—100. Koncepcia tejto filozoficko-dramatickej básne vychádza z predchádzajúcej básne Náboženstvo. Diabol sa najprv pretvárkou zmocnil „kríža“, zdanlive sa pokoriac, zosvetštil cirkev, až prestala celkom slúžiť živej viere. V tejto chvíli Satan rozpúta vojnu proti Bohu a stane sa vládcom zeme a ľudí, okrem tých, ktorí zostali verní vo viere a vo svojom konaní. Rukopis je pomerne dobre čitateľný, okrem niektorých poprepisovaných slov, ktorých prečítanie je problematické. Naše čítanie oproti Ňb je rozdielne pri týchto slovách:
nazhŕňal (rozhŕňau), proboval (probuvau), nepozbiera (ňenazbjera), mizerníček (mravenčík), keď žitko došlo (keď šetko došlo), zarábala (zarobila), žobrácku ciašočku (…sparočku), život i spasenie (milosť i…), silu (sili), vybité nohami (ubitje…), v biede si pomáhať
(v Ňb vynechané),
s miesta vyleteli (z mesta uleťeli), tu kdeže sa skryjeme (ľa, ďe sa skrijeme), nezahasí (chce zahasiť), osvojíme (otvoríme), v maku (v muku,
hoci rymuje so slovom „šľaku“). — Posledné dva verše sú v Ňb vynechané.
[
33
]
Porov. pozn. pri Videní. Oproti Ňb čítal som slovo (prečiarané) „slnko“ (verš 8) ako „nebo“, pretože báseň líči nočnú scenériu.

--- KAPITOLA 4 ---

IV. Svet v očakávaní nového veku
Obsah
Verní
Pozri toho, čo tam stojí…
Povedia, tie haraburdy…
Svätá rodina
Kríž
Blázon
Rozprávajte svoj tichý sen!
Vidíš priepasť, do nej letíš…
Reči génia
Láska
Ty tam, čo si oddialený…
Mlčte, rečníci, pisári…
Koho svet raz preč zachytí…
Čo sa okolo mocete…
Čo deň idú horšie chýry…
Človeče, ty neznáš Boha…
Fakľa
Prorok
Vidím vás strašných na mečoch
Verní
[
34
]
Sveta, neba, nič nevidieť,
nevyjdeš ani na prah —
kde sa, biedni, podejeme,
tlčúc sa po mrakotách!
Nevidíme slnko božie,
ani neba nad nami,
všetko je ak’ zakopané
pod hustými chmárami.
Mraky tak svet zakopali,
ako hrob keď prikryje —
nebude na svete dobre,
nech ma Parom zabije.
Nebude na svete dobre
a ani byť nemôže.
Ako svetu hrešiacemu
Pán Boh svätý pomôže?
My zhrešili, my sme padli
vyše hlavy do zeme,
prežehnajme sa a mrime,
viac už hor’ nevstaneme.
Vstaň, srdce, zo sna ťažkého,
nemáš zúfať potreby.
Ak’ bývalo, tak je teraz —
ešte Boh je na nebi.
Vstaň, srdce, z mrákoty nočnej,
pomodli sa v pokore
a pozri na jasiace
božej milosti zore.
Zore svietia práve vtedy,
keď niet slnka božieho —
teš sa, každá duša verná,
viď dar ducha svätého.
Pozri toho, čo tam stojí…
[
35
]
Pozri toho, čo tam stojí
ako lipa otrhaný,
tvár mu, telo — samé rany,
predsa modlí sa v pokoji.
Vôkol neho ako kláty
leží celá rodinôčka
vymretá — on už zostal sám
ako javor u potôčka.
Sám si vyplň, čo si dlžen:
Mladý si bol, ťa riadili —
boj sa Boha, nenechaj tak,
čo za teba predtým žili.
Mamička ťa povíjala,
tatka ťa na rukách hojdal —
sám si vyplň, čo si dlžen,
Pán Boh by ťa večný skáral.
Rád mám svojich, rád rodinku
ako kvietkov srdca riasu —
dušiam dobrým večný pokoj,
ale teraz niet viac času.
Duša lieta v iných krajoch,
tam musí byť, tam musí stáť
pred bránou Toho, pred ktorým
vek sa tíska službu konať.
Svety sa ženú zďaleka
aspoň len na chvíľku krátku
pokloniť sa, keď nie slúžiť,
na večnú sveta pamiatku.
Chvíľa drahá je pred Pánom,
každá má právo večnosti —
pred ňou v svete všetko je nič:
Sláva Bohu na výsosti.
Pozri toho, čo tam leží,
všade dostal už hnilinu,
ale by si ešte mohol
predsa pomôcť za hodinu.
Zber sa chytro, pokým máš čas,
nemodli sa pri potrebe,
ak zameškáš radu múdru,
za hodinu je po tebe.
Liek je čerstvý — sila divná —
chvíľa krátka, žitie varuj —
míňa sa čas, už hneď koniec;
človeče, svoj život ratuj.
Pekný je svet, raj Adamov,
milé sú mi čerstvé lieky,
ale drahá mi je chvíľka
pred Tým, čo svieti naveky.
Chvíľa drahá je pred Pánom,
každá má právo večnosti —
pred ňou v svete všetko je nič:
Sláva Bohu na výsosti.
Vstaň, srdce, zo sna ťažkého,
vysúkaj do práce ruky —
postav sa, čas vyzve sily —
prídu hady, prídu muky.
Duše, spojte sa dovedna,
nie zákonom, Duchom svätým.
Modlitba vám bude štítom
proti nápadom prekliatym.
Pravda bude vaším mečom,
zástava vaša — kríž svätý —
potom môže všetko čert vziať,
vy budete pevne státi.
Po hadoch chodiť budete,
z jednej misy s nimi jesti —
prsia vaše budú cieľom,
plecia obťažný kríž niesti.
Dajú vám na dušu putá,
dajú nápoj nákazlivý
by do sna vás ukoliebal,
by ste prestali byť živí.
Zo slova posmech urobia,
ako psi ho roztrhajú —
všetko dnom hore obrátia,
ani mak vám nenechajú.
Budete sa trápiť v ohni —
príde bolesť a trápenia,
akého ešte nebolo
nikdá od sveta stvorenia.
Vy budete ako v hrobe
ležať medzi jašterami —
krotšie budú smiechom sipieť:
My sme páni, nik nad nami.
Ale nič nestoja kúsky,
uvidia časom prekliati —
keď vystúpi Sláva božia:
Kto sa smie Pánu rovnati!
Povedia, tie haraburdy…
[
36
]
Povedia, tie haraburdy
do sveta sú len starého —
starého riadu netreba
už viac do sveta nového.
Kto to slýchal — snehy v lete?
Vyšikujme Marmurienu,
nech nám nemúti, nešpatí
krajinu peknú, zelenú.
Vyšikujme ju za mesto
a zakopme ju do zeme —
netreba nám snehy v lete,
vytrpieť ich nemôžeme.
Zakopú vás, milí bratia!
Malý člnok nad vodami,
zanoríš sa, prevrátiš sa,
pokrytý budeš vlnami.
Vetry nad tebou budú viať,
žiaden nebude slzy liať,
ibák vĺn silných vlnenia
časom večerným zastená.
Zakopte ostatky drahé,
zakopte, keď sa tak ľúbi,
nad nimi sa hosťte, pite,
skáčte, vyškierajte zuby.
Ale vedzte, to vám poviem:
Vy ste sprostí, vy ste chorí —
keď zožne žitko hospodár,
beda, ak vtedy vyhorí.
Nad zemami, nad poľami
vy od radosti skáčete —
Už je naše, čo je naše,
my sme páni v celom svete.
Verní nie tak. Tí sú v hrobe,
ležia a robia modliačky —
v krypte, v mraku pri kahanci,
Duchom svätým, plameniačky.
Vy skáčete, vy pijete,
spievate si, že tak hučí —
verný, či noc, či deň svitol,
s modlitbou sa nerozlúči.
Vy skapete ako snehy,
keď jar vyjde utešená —
verní budú v nej prekvitať,
žitie sa im rozzelená.
Svätá rodina
[
37
]
Bude žalosť neslýchaná —
otec bude užialený,
mať dojiť bude vĺčatá,
pre mater veliká rana.
Nepozná mať, otec dieťa,
ani dieťa druhé dieťa,
s nožom pôjde brat na brata —
nastúpi strašné stoletia.
Kde sa pohneš, biedny človek?
Rozum! ten ťa nenapraví,
ale ťa skorej zavedie
do kaluže, do mrákavy!
Všetko vtedy ťa zanechá,
nič viac ti veci nestoja —
sám budeš, tvoja vlastná ti
palica nedá pokoja.
Všetko bude plné hriechu,
všetko ako vretenica,
všetkého sa boj, lebo ťa
vlastná nabije palica.
Čo si počneš v deň osudný,
keď vše od teba odstúpi,
keď budeš musieť utekať
z tvojej vlastnučkej chalupy?
Kosa dá na kremeni
iskru, hoc’ aj sa zatupí —
ukáže sa viera jasná,
keď už raz ten deň nastúpi.
Neplačte, nehorekujte,
že vy máte moc trápenia.
Čože je všetko trápenie?
Väčšie — božie oslávenie.
Kríž
[
38
]
Človeče! Boh poslal ti kríž,
našiels’ ho dakde na poli,
ty hľadíš naň, ty sa trasieš,
ak’by ti nebol po vôli.
Nad ním stojíš, nad ním myslíš,
či máš ho vziať, či tak nechať,
či od neho ak’ od hada
schytiť sa a preč utekať.
Predsa zdvihneš ho nakoniec,
ale ako! horko plačúc,
chodníkom života tohto
horekujúc a bedujúc.
Čo robíš, človeče biedny?
Či vari rozumu nemáš,
že to božie požehnanie
s radosťou nevykonávaš!
Radujte sa, vy trpiaci,
neste v srdci potešenie,
lebo vo vás rastie svetu
bedujúcemu spasenie.
Nedarmo vy sa potíte,
nie prázdna je vaša viera,
všetky kvapky vášho potu
Pán Boh nebeský pozbiera.
Jednu zem tá nevypije,
jednu nezaberú rieky,
jednu slnce nevysuší —
každá bude skvieť naveky.
Radujte sa, vy trpiaci,
neste v srdci potešenie,
lebo vo vás rastie svetu
bedujúcemu spasenie.
Blázon
[
39
]
Blázon tri kroky urobil
a už žiada hneď odmeny —
hľaď na tamtoho, čo kráča:
už je celkom dotlčený.
V boji svätom strávil svoj vek
od kolísky do starosti,
a preds’ nemá toľko lásky
v svete, čo by vyniesť kosti.
Padne — a mu nezazvonia,
ani pohreb nevystroja:
a predsa, hľa, ako ide
už do ostatného boja!
Nehľadí ak’ mačka na myš —
na slávu a odmenu.
Ale toho ľudia v svete
nikdy viac nezapomenú.
Čím hor’, tým dol’ svet bude stáť,
on vždy bude oslávený —
ale ty, bedár, zakapeš
bez chýru ak’ prach schytený…
Rozprávajte svoj tichý sen!
[
40
]
(Podľa pôvodného rukopisu)
Svätí ak’ muchy padajú,
o nich žiadna duša nevie,
nad nimi slnce zapadne,
bujná tráva zazelenie.
Po tej tráve budú chodiť,
tú trávu budú kositi,
ale žiaden nespomenie,
kto pod ním drieme zabitý.
Každý pôjde tou lučinkou
ako druhou bez starosti.
Žiaden si to nespomenie,
aké pod ním ležia kosti.
Ale sláva nezahasne,
keď človek je celkom pustý —
bude inšie, čo zakapať
sláva vekov nedopustí.
Háj zelený bude šumieť,
strom stromu bude rozprávať,
vetrík tichý bude svetom
šepot ten tajný rozháňať.
Vstávajte hor’, muži svätí,
noc už zašla, nastúpil deň,
vaša sláva, váš je život —
rozprávajte teraz váš sen.
Rozprávajte váš tichý sen
a vaše hrobné dumania,
ono má stáť na začiatok
nového knižky písania.
Rozprávajte váš tichý sen
z tej divnej, podzemnej ríše,
to bude za titul knihy,
ktorú budúcnosť napíše.
Vidíš priepasť, do nej letíš…
[
41
]
Vidíš priepasť, do nej letíš
samochtiac, nevidíš svetla
síce skoro, ale bude
za tebou stáť božia metla.
Ustavične budeš skákať,
do priepasti, chtiac skapati,
ale metla ťa vyženie
vždy nanovo sa hádzati.
Nemysli si, že tak skapeš
ako kvet, čo mráz opáli,
alebo tí, čo na rieke
tohto života zaspali.
Tí zaspali a budú spať
na večné veky v priepasti,
ale tvoje srdce bude
vždy na väčšie muky rásti.
Bude rásti každým razom,
vždy viac priepasť žiadajúce
a vždy ďalej od priepasti
za priepasťou stenajúce.
Bude rásti, kým sa celkom
ak’ ten uhoľ nerozpáli
za priepasťou a potom sa
len odhalí, čo odhalí…
Čo počneš pred svetlom sveta,
hnusný, škaredý, potvorný?
Bude to úder naozaj
len temer že nie úmorný.
Reči génia
Jeden
[
42
]
Dosť sa už ver’ narobil,
dobre by bolo zastati —
kto to môže od človeka,
aby vždy robil, žiadati!
Génius
Ty bočíš od práce svätých,
chceš sa od nej preč dostati —
nehoden si medzi našich,
daj všetkému pokoj svätý.
Kto, dosť že urobil, vraví,
ten sa na prácu sťažuje —
nevoľník slobody ducha
vyvolať nepostačuje.
Nevoľník má cestu druhú,
pre toho nie táto brána —
pre toho je zberba ľudu,
v to telo samé zabraná.
Nech za zberbou sa obracia,
kto sa má dosť narobiti —
hriech je veľký ľahkou mysľou
ten svätý prah prekročiti.
Svätí dosť sa nenarobia,
nechcejú oni pokoja,
ale vždy letia do prác a
tí len pred Bohom obstoja.
. . . . .
Moc ich veľmi na svete,
ktorých pýcha omámila,
alebo pod pýchou slabosť
svoje vetvy rozložila.
— Do boja treba ísť, bratia,
volá trúba, bubny hrajú —
sú menší, nech tí tam (idú),
prvších škoda, keď padajú.
Od jednej bitky nemnoho
visí a cesta ďaleká,
plná slávy — na tú tam ísť
nech srdce zmužilé čaká.
Menší môžu hynúť, kapať —
dobre, kto je trpezlivý;
na ďalšie treba pozerať,
zídu sa i potom živí. —
Neznáš lásky ty, človeče,
nepoznal si ty jej silu —
ty si slaboch, neznáš ceniť,
čo je sväté, ani byľu.
Necítiš ty, keď sa veci
dačo len najmenej týka —
môžeš mať, akú chceš silu,
slabosť tvá je preveliká.
. . .
Matka má pätoro detí,
dobre dušu im nevydá
svoju všetkým a za jedným
letí, keď sa dačo pridá.
Príde k tomu: jedno kape,
jedno v nešťastí zaplače,
ona vyrve vďačne srdce,
vlastnú dušu mu vychráče,
jednému dá všetko svoje,
ak’by jedno dieťa mala.
Láska čistá, láska vrúcna
nikdy deliť sa nedala
a kto lásku nezná ceniť,
ten nič nikdy nemiluje.
Hľaď na matku, čo jedno dieťa
svojou dušou vykupuje.
Láska
(Neskoršie prepracovanie)
Nešťastní doma i vonká
v prapor sekaní Sloveni —
chcete žiť, učte sa láske
od matky v horkom trápení.
Vo svároch starci šediví
a v láske ani len deti —
chcete žiť, učte sa láske
od matky v horkom trápení.
Matka má sedmoro detí,
dobre dušu im nevydá
svoju všetkým, a za jedným
letí, keď sa dačo pridá.
Príde k tomu: jedno kape,
jedno v nešťastí zaplače:
ona vyrve svoje srdce,
vlastnú dušu mu vychráče!
Jednému dá všetko svoje,
ak’by jedno dieťa mala.
Láska čistá, láska vrúca
nikdy deliť sa nedala,
a kto lásku nezná ceniť,
ten nič nikdy nemiluje,
hľaďže mater jedno dieťa
svojou dušou vykupuje!
Ty tam, čo si oddialený…
Ty tam, čo si oddialený
od hrmotu, huku sveta
a žiješ ak’ v pustatine,
kade len zver a vetrík lieta,
kropíš malú zelinôčku
na piesočnej pustatine,
cez celý život by rástla
na samučkej holotine.
Slnko svieti, mesiac tichý
na holé svieti krajiny —
ty nespíš, no ohník kladieš
si u tej tvojej zeliny.
Ohník kladieš, na ňu myslíš
a ju oblievaš túžbami
a v srdci ju ukoliebaš
ak’ v kolíske modlitbami.
Zelinku ledvaže vidieť,
chúďa, ledva vykukáva
druhí krajiny váľajú,
kdekoľvek ich víta sláva.
O tebe žiaden nik nevie,
tys’ ako v zemi zarytý —
ale príde čas, kde každý
vstane ten, čo je ukrytý.
Nie je Pán Boh ako ľudia,
ktorí rífami merajú —
príde čas, že budeš väčší
ak’ tí, čo svety váľajú.
Nie je Pán Boh ako ľudia,
nie je uňho míľa miera,
pred Ním hrmot, huk a treskot
menej platí ako viera.
. . . . .
Mlčte, rečníci, pisári…
Mlčte, rečníci, pisári,
netrúbte svetu spasenia —
ešte ste sami nevyšli
z toho tmavého väzenia.
Ešte raz zo srdca, duše
ste sa Bohu nemodlili
a už všetko ak’ späť-poštou —
kde sa vo vás vzali sily!
Kto vám dal tú moc a vládu,
koho ste vy námestníci?
Čo chcete vy, čo žiadate,
vravte, pisári, rečníci!
Nemámte svet pomotaný,
bojte sa trestu božieho.
Čo vám je spasenie sveta?
Starý hriech opakovaný —
dajte pokoj, radšej liečte
svoje nebezpečné rany.
Rany vaše ťažko stoja,
treba liečenia dlhého —
nemámte svet pomotaný,
bojte sa trestu božieho.
. . . . .
Koho svet raz preč zachytí…
Koho svet raz preč zachytí,
nespôsobný je k vyššiemu,
zapletený sa nevezme
k letu tomu duchovnému.
A hoc’ sa aj ta zachytí,
reťaze z neho nespadnú,
nebude nikdy spôsobný
na dáku cestu poriadnu.
A keď sa aj ta zachytí,
veľmi sa mu nepohodí,
bude práve ak’ tá ryba,
ktorá von vyletí z vody.
Darmo, rybka, von vyletíš,
daromné je unúvania,
nebudeš ty nikdá vtákom,
len potvorou do lietania.
Hoc, na míľu hor’ vyletíš,
kým sa kriela nezunujú,
nepotešíš ty vtáčatká —
tie pred tebou zutekajú.
Koho svet raz preč zachytí,
nespôsobný je k vyššiemu,
zapletený sa nevezme
k letu tomu duchovnému.
Pre rybu len voda dobrá,
voľné povetrie vtákovi —
hmyzom, hadom, jašterom zem
a poroba — otrokovi.
. . . . .
Daktorí medzi svätým sborom nekľačia, ale keď sa ostatní modlia, tí sem i ta chodia, čo to vykonávajú, zraky nemajú obesené na nebo, zrak neistý, nemajú ani len sňatú čiapku pred krížom.
Čo sa okolo mocete…
Čo sa len okolo mocete,
čo len okolo chodíte
a ani sa nemodlíte,
ba len čiapku nesnímete!
Nazdáte sa, že nám treba
sú vaše mizerné ruky —
choďte od nás spánombohom
dakde do dákej fabriky.
Tam je pre ruky robota,
tam vás dobre privítajú —
u nás vás nieto potreba,
u nás vás radi nemajú.
Každá svetácka stonoha,
odstúp od tejto svätyne,
naši hľadajú spasenie
nie v rukách, no v vôli Boha.
Ruka ruku nech ide myť,
no nech neodmýva hriechy
fabrikant bezbožný v chráme -
to sú len samé posmechy.
. . . . .
Čo deň idú horšie chýry…
Čo deň idú horšie chýry,
všade hynieme, kapeme,
treba vždy viacej vykonať —
my slabneme, dengľavieme.
Nebude dobre na svete,
ak to pôjde takto s nami —
čo konáme, i to hynie,
ide práca za prácami.
Tak sa zdá, že všetko sa už
proti svetu sprisahalo,
akoby už zo všetkého
sveta nič byť viac nemalo.
Tamten, čo nanajviacej stál,
zhynul, padol v krutom boji —
my vzdycháme a medzitým
vždy naša vec horšie stojí.
Počet slabý, rúk je málo,
nepriateľ na nás doráža —
keď sa my Bohu modlíme,
on nás medzitým poráža.
. . . . .
Človeče, ty neznáš Boha…
Človeče, ty neznáš Boha,
ty si ešte človek starý,
podľa sveta zmýšľajúci,
ešte neznáš božie dary.
Neznáš ešte tie tajomstvá,
v ktorých žijú ľudia svätí,
ty ešte na svet pozeráš —
doňho si celkom zaťatý.
Nie tak ale ľudia svätí,
vierou živou naplnení,
pokrstení vodou živou,
spláknutí v božom prameni.
Tým je jedno, či brať padá,
či sa stane zima, žiara,
či sa všetko na nich rúca —
oni stoja u oltára.
Oni stoja a budú stáť,
a to vo veľkom pokoji —
čo by sa zem preborila,
ešte božie nebo stojí.
Človek hľadí len na ľudí,
u toho nie je živá viera —
svätý, ďaleký od zeme,
na svetlé nebo pozerá.
Človek v sile si zakladá,
v rozume, vojskách a delách,
v krajoch, svetoch - svätý ale
v božej láske, božích hromách.
Rozum sa často pomúti,
ľudia sú často zlodeja -
svetom never, svety klamú:
taká je ľudská nádeja.
Svätý ale pevne hľadí,
slnko božie je jeho štít -
Boh je veľký, Boh je silný,
nemôže v svete inak byť.
On na druhých nepozerá,
čo všetci skapú, bude stáť -
slnce božie je jeho štít:
Pred kým by sa mal v svete báť,
aké mať pochmúrne mysli,
keď na pevnej skale stojí.
On sa netrápi o ničom,
modliac sa v svätom pokoji.
A dobre má, čo ostane
sám, preto svet neprepadne —
zadržiac tajomstvá sveta
sám, kedy ten svet omladne.
Čím menej okolo neho,
tým sú väčšie jeho sily.
Nie tak je u rozumného,
koho všetci opustili:
toho viedli druhí ľudia,
on zakladá v ľudskej vláde.
Keď tí skapú, on ak’ dieťa
slabý sám býva na ľade.
Žiaden mu nepodá ruku,
o hlade, smäde zomiera.
Taký koniec máva človek —
nie ale nádeja, viera.
Nie ale ten, čo v nich žije,
ten je taký ak’ z oceli,
ten je vždy pevný, lebo sa
vykúpal v božom kúpeli.
Ktorý kúpeľ boží nezná,
mohol by, čo chcel konati,
nepatrí do vyvolencov,
nie je boží, nie je svätý!
Čo len koľvek on urobí,
bude daromné na svete,
čo hneď vrch na vrch postaví,
to vietor ľahko rozmetie.
Bo, čo viera neutvrdí,
to je len našušorenô,
to tak zblčí, ani nezvieš,
ako slama lebo seno.
Nejde (mu) o húfy ľudu,
na to človek len pozerá,
u ktorého nie je sila,
nie nádeja, ani viera.
On je mocný pri nádeji,
ako skala jeho viera.
On vo svete nezakladá,
ale na nebo pozerá.
Človeče, čo tak sa bojíš,
ty si ešte človek starý,
podľa sveta zmýšľajúci,
ešte neznáš božie dary.
. . . . . .
Fakľa
[
43
]
Prorok sa svätý zamyslel,
v modlitbe kľačí omdlený,
tisíc rokov Boha prosí
za svet pustý, vyhasený.
Ešte druhých tisíc rokov
ak’ kameň leží docela,
Boh ho v modlitbe pozdvihol,
vôľa božia zahrmela:
Vidím iskričku maličkú
na bezdušnej zhorenine,
ak bude ostatok ohňa,
netrvá viac po hodine.
Iskrička tá sama trvá
s bitím hodiny tisíc liet,
ak je tá iskra človečia,
ešte hodina — viac jej niet.
Hodina druhá sa blíži
a svetom udiera celým.
Prorok svätý z lona môjho,
ber si fakľu duchom smelým!
Zem pustá — na nebi horia
slnce, hviezdy bez priemeny.
Ber fakľu, zažíhaj svetlá —
nech zem sa v nebo premení!
Prorok
[
44
]
Mesiac blysol ponad horu,
zavidneli lúky, polia.
Prorok sa svätý zamyslel,
tisíc rokov na svet volá.
Človek slová vypočúva,
napne sluch svoj napajdený.
Prorok prestal, očakáva —
svet zadrieme v okamžení.
Prorok sa svätý zapŕlil,
obozrel sa dookola:
všetkým ohňom, všetkou silou
viac tisíc liet na svet volá.
Človek slová vypočúva,
napne sluch svoj napajdený.
Prorok prestal, očakáva —
svet zadrieme v okamžení.
Mesiac zapadol za horu,
tma sa rozišla do poľa.
Prorok sa hodil v zúfalstve —
viacej na svet už nevolá.
Viacej na svet už nevolá,
nemyslí, ani nesníva,
tvár plamennú obstúpila
osuheľ umrlčosivá.
Tvár jasná v podobe prsti
na úhore pustom čuší —
vzdychol nevoľky umrlec:
celý svet s ohňom vybúši.
Vidím vás strašných na mečoch
[
45
]
Vrah už pil na vašu skazu
na olovenej hostine,
čo stojíte ako dudky
v tejto osudnej hodine!
Čo pomôže vám trpenie
až hen od sveta pamäti?
Vrahy obstali dokola,
nebe k pomoci neletí.
Vrah sa pohýna zúrive,
smrť, zúfalstvo sebou nosí.
Mizerák vidí koniec svoj,
ešte raz Boha poprosí.
Milosť božia raz precíti
slov tých veľkých zmysel celý:
Nečujem, len prosbu živú,
čo sa vyiskrí z oceli.
Vidím vás strašných na mečoch,
v hrôze krvavých obetí —
stiahnem zásteru kúrovú,
nad vami slnce zasvieti,
A ošklivec, čo uzavrel
vám smrť, peklom naplnený,
vidiac vás, s hanbou pobeží
do vrchov v dyme, plameni.
A slávou činov hrdinských
zahučia vaše doliny
a svetlom novým zahoria
vaše ohyzdné rodiny.
. . . . .
[
34
]
R, zoš. XVIII, str. 3—4. Prvý raz v Súb. diele. Text líči v ďalších obrazoch a rečiach Génia stav ľudstva po Vojne.
[
35
]
R, zoš. XVIII, str. 4—7, bez nadpisu, prvý raz v Súb. diele, 1952.
[
36
]
R, zoš. XVIII, str. 7—8, bez nadpisu, prvý raz v Súb. diele.
[
37
]
R, zoš. XIX, str. 1—2, bez názvu, Ps, str. 122. Nové prebásnenie pod názvom
                  Rodina Slovanská je v Orie 1874, str. 65 (porov. pozn. nižšie). Názov Svätá rodina
                  je až v Ps, kde je však text skrátený na 16 veršov a z toho len prvých 8 veršov
                  zodpovedá nášmu textu v R, i to nie celkom doslovne. Preto text v Ps ako variant
                  uvádzame tu:
Svätá rodina
Ňepozná mať oťec ďjeťa,
Aňi ďjeťa druhuo ďjeťa,
Nožom puojďe brat na brata.
Prichádza strašnuo stoleťja.
Čo si počneš v ďeň osúdní
Keď všje od ťeba odstúpi,
Keď budeš miseť uťekať
Z tvojej vlastnučkej chalupi?
Svätí tí o to ňestoja,
Tí sa modlia bez prestanka,
Svet ten pustí beznáďejní —
Modlitba jediná schránka.
Roďič im je božia maťi,
Braťja, sestri sa si sami
A roďina všetci sväti!
Posledné dve slohy sú však doslovne uvedené na konci Videnia, takže text Svätej
                  rodiny v Ps je zložený z dvoch úryvkov z dvoch odlišných miest v R.
[
38
]
R, zoš. XIX, str. 2—3, bez názvu, Ps 130, V-1 128. Texty sú zhodné s výnimkou
                  verša 9, kde u V-1 je
predsa
miesto
ale
a verš 19, kde namiesto
lebo po vás
je
vo vás, vo
                     vás.
Okrem toho v Ps a teda aj u V-1 chybujú posledné 4 verše.
                  „Predsa“ ponechávame podľa V-1, aby sa neopakovalo „ale“. — Text v R je však
                  zaujímavý tým, že nad prvým veršom je nad slovami „poslau ťi kríž“ oprava „shoďiu
                  ti meč“ a po strane posledného štvorveršia je tiež pripísaná oprava, takže by
                  koniec znel takto:
Radujte sa, bojujúci,
neste v srdci potešenia,
bo z ocele, z ohňa, dymu
Pán Boh vyslyší modlenia.
Touto opravou by vznikla ideove celkom iná báseň, pripravujúca Slovanstvo na
                  boj, a jej nadpis by už analogicky musel znieť „Meč“. Pretože však prepis v Ps s
                  názvom Kríž je autorský, nemôžeme tieto opravy uplatniť a utvoriť z jednej básne
                  dve, hoci, vychádzajúc z R, by obe básne boli oprávnené. Spomenutá oprava svedčí
                  však jasne o tom, že budúcnosť Slovanstva J. K. nevidel len v trpiteľstve a
                  pasivite, ale i v boji.
[
39
]
R, zoš. XIX, str. 3—4, bez názvu, Ps 123, V-1 135. — R má oproti Ps a V-1 tieto odchýlky:
Už je celkom urobení
(Ps:
doklčení
),
V prácach svatích stráviu život
(Ps:
V boji svätom stráviu svoj vek
),
Zomre a mu…
(Ps:
Padňe…
). Náš prepis je podľa Ps.
[
40
]
R, zoš. XIX, str. 4—5, bez názvu, Ps 131, V-1 131. — Prepis v Ps je vlastne
                  prebásnením textu v R, preto ho podávame i tu:
Rozprávajte svoj tajný sen!
(Variant)
Svätí ak’ muchy padajú —
o nich žiadna duša nevie,
nad nimi slnce zapadne,
bujná tráva zazelenie.
Vyrastá na hrobe javor
i tá povoja zelená.
Nik neblížis’, neprichádza —
len vetríček v húšti stená.
Nik neblížis’, neprichádza,
ani sestra, ani mati,
ani priateľ — svätí ležia
v šírom poli bez pamäti.
Matka im je zem studená,
sestra im je rosa rania,
svitá, mrká, ona príde
pomodliť sa bez prestania.
Nezamešká púť nábožnú,
nábožné slzy vyliati, —
sestra im je rosa rania,
a priateľ ich — pokoj svätý.
Roky, veky sa minuli
a druhé vnovo prichodia.
Kriváň zakvitol klincami,
na Dunaji háje schodia.
Kriváň zakvitol kvetami:
vstávajte hor’, muži svätí!
na sveta tohto vzkriesenia,
vstávajte hor, muži svätí,
Noc už zašla, nastúpil deň,
váš hrob tmavý váš je život,
rozprávajte teraz svoj sen!
Rozprávajte svoj tajný sen
a svoje hrobné dumania,
ono má stáť na začiatok
nového knižky písania.
Rozprávajte svoj tajný sen,
z tej divnej, podzemnej ríše,
to bude za nápis knihy,
ktorú budúcnosť napíše.
Opravujem v nadpise v Ps
divný sen
na
tajný
                  sen
, lebo v texte je len výraz tajný. — V-1 má omylom v 1. verši
mnohí
namiesto
muchy
a okrem toho
                  použil všade, kde mohol, zvratné
svoj
miesto
váš,
                     vaše
.
[
41
]
R, zoš. XIX, str. 6, prvý raz v Súb. diele, 1952.
[
42
]
R, zoš. XIX, str. 7, XX, XXI. — Prvý raz v Súb. diele, 1952. Úryvok s názvom
Láska
v Ps, str. 125, doplnený v úvode novými 8 veršami (V-1, 127). Už i predchádzajúce texty sú vlastne rečami „génia slovanského“ ale označenie osoby rečniacej je až na tomto mieste. Tak ako J. K. jednotlivé časti svojej kompozície oddeľoval a s nejakým dal prepísať na Moravu tak i my oddeľujeme súvislé časti a označujeme ich začiatočnými veršami. Tak okrem
Lásky
vznikli nadpisy:
Ty tam, čo si oddialený…, Mlčte, rečníci, pisári…, Koho svet raz preč zachytí…, Čo sa okolo mocete…, Čo deň idú horšie chýry…, Človeče, ty neznáš Boha…
[
43
]
Ps, str. 129—130; V-1, str. 130. Texty sú zhodné.
[
44
]
R, osobitný list, uložený medzi Prvotinami, Ps, str. 124—5, V-1, str. 133—4. Text v R je konceptom hodne prečiaraným a list je poškodený. R oproti Ps má:
Napnú sluch
(v. 6),
Na doliňe pustej čuší
(v. 26),
vzdichňe
(27),
v zúfaňí
(v. 19). Ps opakuje druhé štvorveršie, R nie.
[
45
]
Ps, str. 128—9. Jeden z mohutných zápalov, v ktorom národu (Slovanstvu) sľubuje víťazstvo po strašnom boji.

--- KAPITOLA 5 ---

V. Údel Slovanstva vo svete
Obsah
K Semenu
Svadba
K prorokom Slovenstva
K národom
K Slovenom
K prorokom
Rodina slovanská
Radujte sa…
K Semenu
[
46
]
Už raz máš zasľúbenie, slovenské Semeno —
nechže je pred ním každé pokorné koleno.
Či veľký, či maličký, nech sa pred ním zníži,
čas uchodí, prichodí a pán sa vše blíži.
Čert vtedy skazu kuje, keď zdá sa, že čuší,
nešťastný, ktorý na sľub sa zrazu neruší.
Diabol zdá sa že zrno, a seje záhubu,
nešťastný, ktorý by sa zdvihol proti sľubu.
Nešťastný, nešťastnejší nad samu Sodomu,
prídem sám a z vlastného vyženiem ho domu.
Keď sa z Ducha svätého a Boha neteší,
nech sa mu v jeho dome vlčica peleší.
No to ešte všetko nič — v päty pôjdem za ním
a v ložu labajovu pekelníka schránim.
Vyvolám všetky muky, všetky pekelnice,
a to nie na rok, na dva, ale na tisíce.
Keď mäso bes vyžerie, vyhodím čerta von
na smetisko a zvolám psov, vlkov, vtákov zhon.
Nech sa kudlia a vyjú všetci možní žráči,
nech zver divá po celom ho svete rozvláči.
Čo som Židom vykonal, i druhým stane sa,
ale svätým nezhasnú naveky nebesá.
Padol — ja ho pozdvihnem, vo viere poteším,
zhynul — ja ho vynájdem a poznovu vzkriesim.
Svadba
[
47
]
Duchy víťazov sa mi ukazujú,
víťazov nášho sveta slovenského,
v mrakoch plamenný prichádza mi v ústret
duch Konarského, duch Lukašinského,
Pestel, Muraviev, zástupy Poliakov
v moci a sláve vekov sa zjavujú.
Svätá Rus — Poľska udatní synovia
už sa na svadbu predsa raz hotujú.
Už sa hotujú a rodným zápalom
jeden druhému do náruč si letia —
kňazov mohyly sa svätých ozvali —
nastúpi nové pre ten svet stoletia.
Moskva, Varšava slncom zavidneli,
národy s hromom diel, kanónov tečú —
pekelná svadba: jedného vešajú,
druhého dakde tam na Sibír vlečú,
tretieho v behu z vlasti naháňajú,
štvrtého knuta katovsky dotĺkla.
Rody slovenské odvrátili oči,
odpoveď strašná na jazyku zbĺkla.
Rody slovenské odvrátili oči,
ani jedného nepreriekli slova,
jeden na západ a druhý na východ
a spolu i tá odpoveď hrobová.
Svet treskom-pleskom privítal smrť našu.
Ale popredku nech žiaden nevýska,
ako šarhovi, tak aj divákovi
odpoveď strašná len zrazu zablýska.
Nebudú čakať slovo od nemého
v chlebe zarytí hovädskí víťazi,
ale dá nemý za seba odpoveď,
ktorá každého naskutku porazí.
K prorokom Slovenstva
[
48
]
V búrkach, mrakoch, nepohodách
vieru Slovenstva kážete —
vietor voľne pofukuje —
sami ju, sami neviete.
Nie je Slovenstvo v okovách,
nie je v putách oceľových —
to by inšie neznačilo,
iba do bied vchádzať nových.
A kto to chce, ten je nie náš,
nie je pravý syn slovenský —
nechceme byť národ divý,
ani len celkom vojenský.
Nechceme byť samou kopou
a vrch na vrch len ukladať —
s tým do neba nevyjdeme,
ak’ Bábel budeme padať.
Čo nám je po vrchoch pustých,
kopách samých — Bože, nás chráň!
My máme inakšie ciele,
ktoré nám ten predpísal Pán.
Nám nie nebo do rúk dostať
a v truhliciach zavreté mať,
ale srdce s nebom spojiť,
so srdcom nebo porovnať.
Kráčajte, slovenské duše,
kráčajte k tomu pokoji —
ťažko dostať, ale šťastný
ten, ktorý si ho osvojí.
Šťastný ten, no sto ráz šťastný —
nebo bude vždy mu čisté,
srdce ako včielka v kvietku
a vždy požehnanie isté.
. . . . .
Hora veľká na tisíc míľ,
dreva až do podivenia
a mne len dakoľko treba
malých drievok do stavenia.
Lúka veľká, tráva hustá
míľu ide po les tmavý —
mám koníčka, tomu dosť je
jeden malý batoh trávy.
Slovenstvo nemá hranice,
ak’ more je jeho lože,
ale čože, keď sa všetko
spojiť dovedna nemôže.
Ten horami ešte lieta
ako sokol bystrý, živý —
ten pri mohylách usadol,
vedie život zádumčivý.
Tamten nevie, čo je spolok,
s hájmi v tovarišstve žije,
plody jeho tulipány,
klince, krásky a ľalije.
Kremeľ svätý nebom pláva,
ďaleký blesk jeho slávy —
druhý vedie v pustatinách
život biedny, život tmavý.
Nezná, iba sám o sebe,
druhí sa oň nestarajú,
meno sotvy si zachoval,
druhí oň veľmi nedbajú.
. . . . .
Hora veľká na tisíc míľ,
dreva až do podivenia
a nám len dakoľko treba
malých drievok do stavenia.
Založme na jednom mieste,
na jednom mieste stavenia,
v ňom sa do jedného zíďme
my roztrúsení Slovenia.
Zíďme sa všetci pospolu,
jedno miesto majme v oku.
Už liečme Slovenstva ranu,
tú nebezpečnú, hlbokú.
Zabudnime všetky miesta,
jedno miesto v očiach majme —
čo sme dávno mali spraviť,
aspoň teraz vykonajme.
Vykonáte! Vykonáte!
Čo ešte viacej rozdvojí —
čím ste boli, ostanete,
miesto vás nikdy nespojí.
Bohatý bude chcieť pánom
byť — chudobný sa mu nedá.
Ak dosiaľ bolo zle s nami,
ešte bude väčšia bieda.
Nie tu s horou do roboty —
vy samé vidíte telo
a to samé čisté telo
nikdy svetu neprospelo.
A to samé čisté telo
iba tlačilo človeka,
nech od neho každá duša
ako od hada uteká.
. . . . .
Hora veľká na tisíc míľ,
dreva až do podivenia
a mne len dakoľko treba
malých drievok do stavenia.
Stavaj, bedár, dáke domy,
my staviame inšie dielo —
neprirovnávaj ty srdcu
tvoje biedne, hriešne telo.
Tvoje klince, tvoje húžvy
dakoľko driev vedno spoja -
srdce ale svet ten zviaže
a privedie do pokoja.
Privedie ho do pokoja,
a to nie do núteného —
srdce každého miluje,
bohatého, chudobného.
Srdce máme všetci jedno,
miesta nám len napriek stoja —
a my od týchto čakáme
šťastie slávy a pokoja.
Miesto všetci zapomeňte,
kde ste sa vy narodili
a do srdca svojho vstúpte,
staňte sa z odporných milí.
Srdce bude vaším slnkom,
ono bude vás zohrievať
a povedie vás tou cestou
ako vaša najlepšia mať.
Srdce vaše — to je slnko,
bude svietiť pre každého.
Za týmto, Slovenia moji,
od veľkého do malého.
Proroci, vy toto kážte,
inšie zanechajte jemu —
nebude ono driemati,
verte srdcu slovenskému.
. . . . .
Jeden spojil všetky kmene,
zlial ich v človeka jedného,
ten by bol hrôzou Európy
a strachom sveta celého.
Pred tým by kľakla Európa,
čelo k zemi unížila —
ten chce tedy slabý to cieľ,
by sme sa stali strašilá.
By sme boli hrôzou svetu,
skutočný to útvor tela,
žeby každá živá duša
so strachom od nás letela.
Srdce slovanské — siedmy raj,
až posiaľ neotvorený,
pozdraví každého jarou
ak’ spev vtáčka utešený.
Ľudia nebudú s’ triasť pred ním,
do prachu nepopadajú,
ale s velikou radosťou
halelujah! zaspievajú.
Nezakvitnú ak’ pred búrkou
pred ním kvety a ľalie,
ale ako s utešeným
ránom každá sa rozvije.
Rozvije sa jedna každá
takému hosťu v ústrety
a za ním ako mlynárik
lebo včelička poletí.
. . . . .
Nie pre seba slnko svieti,
nie pre seba ruža kvitne,
nikdy pre seba nemrkne,
ani pre seba nesvitne.
Slnko svieti na doliny,
ruža kvitne pre dievčiny,
ruža aj pre deti kvitne —
nielen nám Slovenom svitne.
Ruža kvitne pre chrobáky,
aj pre osy jedovaté,
nielen pre nás sú nádeje
v tej budúcnosti zavité.
Ten pohár všetkých obíde —
ľudia ruky si podajú —
Marmurienu von vynesú,
za mestom ju pochovajú.
Marmurienu von vynesú,
večným privalia kameňom,
jeden druhého bozkajú
na trávniku, na zelenom.
. . . . .
Nevolajte národnosťou
naše túžby, naše deje,
lebo vás prišlá budúcnosť
tak ako bláznov vysmeje.
Nebude vždy búrka hvižďať,
nastúpia už krajšie časy —
dosť sa ľudia naťahali
jeden druhého za vlasy.
Dosť bolo ruvačiek-mačiek,
dosť sa už krvi natieklo,
svet je celkom už strápený.
Ešte by ste chceli peklo?
Ešte by ste chceli peklo
a Sodomu a Gomoru —
ale viac už nevidíte
medzi ľuďmi tú potvoru.
Slovenstvo hore povstane
a ju na spaní zadusí.
To príde, keď nie dnes, zajtra -
nie zajtra — potom prísť musí.
Prísť musí, čo sa čo stane,
toto je božie určenia
a toto najprvší článok
je nebeského zjavenia.
Nevolajte národnosťou
naše túžby, naše deje,
lebo vás prišlá budúcnosť
tak ako bláznov vysmeje.
Nevolajte národnosťou
toto sveta náboženstvo,
v ktorom bude Bohu spievať
chválu celé človečenstvo.
Môžeš orla volať muškou
a radosť volať žalosťou,
ale strež sa takej viny,
Slovenstvo zvať národnosťou.
K národom
[
49
]
I
(Boh syn)
Počúvajte, Nemci, Vlasi,
počúvajte, Franci vrelí,
Britán, Východ, Slovenčina,
slovom, počuj, svet ten celý,
počúvajte všetky kraje
od západu do východu,
počúvajte výrok božský
jednému každému rodu:
Najprv bolo Slovo v nebi
u toho Všemohúceho
ako mesiačik pri slnci
od počiatku samučkého.
Noc bola celkom bez svetla,
hviezdičiek ešte nebolo,
ktoré len mesiačik posial,
keď prvší raz robil kolo.
Beda je v noci bez svetla
ako v krypte bývajúcim,
beda je ľuďom bez slova
ako zvieratám žijúcim.
Zvieratá po horách žijú,
jedia, pijú a zdychajú —
ľudia do večnej mrákavy,
ak’ z nej vyjdú, tak padajú.
Žiaľ mi bedárov blúdiacich,
mne najmilšieho stvorenia,
synáčik môj, synák milý —
skoré naše rozlúčenia.
Z lona môjho ta poletíš,
kde je bieda a súženia,
tu máš život, plameň večný,
nes bedárom potešenia.
Tu máš tento biedny piesok,
inšieho ti nič nedávam.
Cestuj šťastne s tým po svete,
otcovsky ťa požehnávam.
Kadiaľ pôjdeš po krajinách
cez chodníčky, cez cestičky,
rozsievaj ten biedny piesok
ak’ semeno pomaličky.
Keď druhý raz tadiaľ pôjdeš,
kde vidíš drevo, smrčinu,
kde citróny, pomaranče,
kde dub veľký, kde malinu,
kde tu tráva biedna bude,
kde rozmarín, pivónia,
ty si ale vyber miesto,
kde bude kvitnúť ľalia.
II
Počúvajte, Nemci, Vlasi,
počúvajte, Briti smelí,
Francúz, Norman, Kelt zapadlý,
slovom, počuj, západ celý!
Počúvajte, všetky kraje
od západu do východu,
počúvajte výrok boží
jednému každému rodu!
Háje sväté sú znectené,
kde ste bohov vašich ctili —
studničky už zapadnuté,
kde sa kúpavali víly.
Chrámy vaše obrátené
na krčmy a na tábory —
oheň svätý, čo ste mali
strážiť, už viacej nehorí.
Vaše srdcia už ochladli,
plesnejúc v tmavej hniline —
vy ste už viacej podobní
nie životu — no mršine.
Vaše slovo obrátili
ste už na samučký posmech —
neviete už, neznáte už,
čo je božie a čo je hriech.
Slovo vaše už je chladné,
slovom, ono už umrelo —
duša z neho vyletela,
samé ostalo len telo.
V tele tom Satan prebýva,
on ho stráži, diriguje —
a ľudu to je po vôli,
ľud sa smeje a raduje.
. . . . .
III
Počúvajte, Nemci, Vlasi,
Britania, zbojníci smelí,
Francúz, Norman, všetci dráči,
slovom, počuj svet ten celý.
Počúvajte, všetky kraje
od západu do východu,
počúvajte výrok boží
jednému každému rodu.
Pán vám dal všetkým jazyky
od veľkého do malého:
Tu máte, poklad vám dávam,
živý chrám Ducha svätého.
Ako nôž sa dá naostriť
na tú i na onú stranu,
ale strežte tú svätyňu,
ťažko trpieť príde za ňu.
Kedykoľvek dnu vojdete,
nábožne sa prežehnajte,
čo poviete, to poviete,
ale pilný pozor dajte.
Nevchádzajte doň opilí,
našalistí a blázniví —
a budem vášmu rozkvitu
vo vek vekov milostivý.
Vy ale svätyňu Boha
ste na posmech obrátili,
počúvajte výrok boží,
našalistí a opilí:
Dal som vám oheň do ruky,
Ducha svätého veľký dar —
a vy ak’ deti bežíte
do strechy vlastnej zdúchať žiar.
Nehodní milosti božej,
ale milosť nezachodí,
dar beriem — vaše nešťastie —
a stvorím druhé národy.
IV
Počúvajte, Nemci, Vlasi,
počúvajte, Briti smelí,
Francúz, Norman, Kelt zapadlý,
slovom, počuj, západ celý.
Počúvajte, všetky svety
od západu do východu,
počúvajte výrok boží
jednému každému rodu.
Háje vaše sú znectené,
v nich sa modliť nebudete —
studnice už prepadnuté,
z nich viac piť už nemôžete.
Vy už v hniline žijete,
už sa skončil váš pekný vek —
ale milosť božia väčšia,
ak’ si môže myslieť človek.
Vy sa v popol obraciate,
ale milosť neumiera —
zo skál pustých hôr tatranských
prameň života vyviera.
Bystrý, čistý ako krištál,
dosiaľ ešte nepoznaný —
sotva sa ho slnko dotklo,
ten dar boží neslýchaný.
Kade jeho perly tečú,
skaly myknú, ožívajú,
stromy zhnité a zvalené
samy horeká vstávajú.
Kade jeho perly tečú,
snehy sa menia v ľalie —
a chór vtákov rajských spieva:
Ľudstvo v Slovenstve nech žije!
V
Počúvajte, Rusi, Lasi,
počúvajte, Srbi smelí,
Bulhari, Česi, Kozáci,
slovom, počuj, národ celý.
Od Labe až do Kamčatky,
z Kamčatky do Ameriky —
počuj, celá Slovenčina,
celý národ, hlas veliký:
Deti pustatín snehových,
deti pustatín pieskových,
deti Dnepra, deti Dona,
deti svätého Kriváňa!
Vašu reč, na horách divých
tak ako strom vyrastenú,
oddávam vám vodou živou,
Duchom svätým pokrstenú.
Chráňte si ju ako oči —
beda tomu, kto ich stratí.
Kto stratil groš, druhý nájde,
zrak sa ale nenavráti.
Chráňte si ju, nezamúťte
tú čistú, bystrú studničku —
nebo belasé pozerať
bude na čistú vodičku.
Na jej dne bude usmievať
sa pokoj na synov sveta,
ktorý doteraz len hore
po belasom nebi lieta.
Chráňte si ju, vážte si ju,
často sa k nej nepúšťajte,
len na slávnosť výročitú
modliac sa k nej chodievajte.
Chráňte si ju, vážte si ju,
v nej spásu ľudskému rodu -
vyšlem do nej onedlho
pekné dary vám z Východu.
Pošlem ja vám, len čakajte,
vyšlem vám ja pekné dary,
pošlem vám ja moje slnko,
čo každé slovo ožiari.
K Slovenom
[
50
]
I
Ani zima, ani leto —
pusto tebe, Slovenčina,
ľudia na teba zabudli,
syn ťa vlastný nespomína.
Pustila si ich z Kriváňa
s plačom, bôľom, nariekaním:
Leťte ta, ta, do ďaleka
s mojím vrúcim požehnaním.
Leťte, leťte, moje svety,
ešte raz ručičky dajte,
kde pôjdete, tam pôjdete,
mňa nikdy nezabývajte.
Pôjdete cez plesá, moria,
nebude most, nebude loď —
spomeň, každé, na mamičku
a bezpečne cez vodu choď.
Pôjdete cez pustatiny,
budete od hladu mrieti —
spomeňte na mater vašu,
ja nakŕmim moje deti.
Pôjdete pomedzi sane,
keď budú páliť, hltať vás —
zavolajte na mať vašu,
ona počuje dietok hlas.
Leťte, leťte moje svety!
Ešte raz ručičky dajte —
kde pôjdete, ta pôjdete,
mňa nikdy nezabývajte.
. . . . .
Ani zima, ani leto —
pusto tebe, Slovenčina,
ľudia na teba zabudli,
syn ťa vlastný nespomína.
Jeden splieskal na Ilmene
ako veliký obor,
preletiac zlatý kríž Kremľa,
hľadí do kaukazských hôr.
Odtiaľ letí s krupobitím
ako šarkan na západ —
nepamätá viac na matku,
bratom svojim strojí pád.
Na matku viac nepamätá,
našiel si druhú zemičku —
on má otca Kremeľ zlatý
a Moskvu, svätú matičku.
Má temer tretinu sveta,
má dosť, inšieho nežiada,
keď nad jeho krajinami
slnce nikdá nezapadá.
Nestarie sa o budúcnosť,
nech sa trápi, kto chce iný —
keď druhí majú v palácoch,
má on zlata pustatiny.
Poklady si on nečistí,
ak’ to druhí robievajú —
jeho zlato, jeho striebro
rieky, dažde premývajú.
On v palácoch zlatých sedí,
v diamantoch, v striebre, zlate —
ak’ by sa mohol tým rovnať,
čo sú biedni, ležiac v blate.
Ak’ by on nazývať mohol
matkou svojou jednu ženu,
čo sa nemá kde utúliť
pod dáku strechu slamenú!
Na matku viac nepamätá,
našiel si druhú mamičku —
on má otca Kremeľ zlatý
a Moskvu, svätú matičku.
. . . .
Druhý letel ako jeleň
horami a dolinami —
parohy mu temer kvitnú
ako kríček s halúzkami.
Letel, poľom letel dolom,
letel horou ako strela,
letel stepou, pustatinou —
Visla pred ním zašumela.
Pi, jelenko parožistý,
túto tichučkú vodičku —
z jednej strany je lúčka zelená,
z druhej strany máš horičku.
Tu pachtivých niet kopovov,
kade len chceš, skákaj, behaj!
Ale túto tichú rieku
nikdy, jelenko, nenechaj.
Zabehol jeleník bystrý,
vezmúc sa na bystré nohy —
lúka je krvou zájdená,
v blate černejús’ parohy.
Nad Vislou vrbina malá,
vietor ju kolíše divý —
pod ňou na piesku belavom
je jelenko sotvy živý.
Kde sú ti pekné parohy!
Bystré nohy polámané —
naňho padajú zvysoka
tri veľké, obrovské kane.
Padajú, veru padajú,
do peknej hlávky ďubajú,
ďubajú práve do oka —
keď myslím, žalosť hlboká.
. . . . .
Tretí letel tam na východ,
na Done na javor sedol,
zabudol na radu matky —
prešli časy, mladý zbledol.
Javor smúti za šuhajom,
pri Done plače dievčina,
vietor fučí na mohyle —
plače pekná Ukrajina.
Starec spieva pri bandure,
staré časy pripomína:
Ej, javor, ktože ťa vyťal,
kde si, krásna Ukrajina!
. . . . .
Štvrtý poletel na západ,
sadol na Vltavu rieku,
zabudol na radu matky,
upadol v najkrajšom veku.
Sadol ako labuť biela,
vlny ho dolu trhajú —
Záboj, Lumír v hrobe ležia,
vrahy pokoja nedajú.
Vrahy pokoja nedajú,
tí nespia dňom, ani nocou —
synovia jeho vždy slabnú
ospalosťou a nemocou.
. . . . .
Piaty ešte diaľ zaletel,
ako chmára sa rozložil —
jednu nohu tam na Labe
a druhú na Balt položil.
Vetry fučia, nízke brehy,
šturmuje divoké more —
oj, lipa, lipa zelená,
čo nerastieš dakde v hore.
Oj, lipa, lipa zelená,
čo nerastieš dakde v lese —
more divé, nízke brehy,
ak’ vlk baranca odnesie.
Oj, lipa, lipa zelená,
čo nerastieš dakde v sade —
ej, synak! čo si nerobil
po tvojej matky porade.
. . . . .
Šiesty letel dol’ Dunajom
na člnku, ale bez vesla —
zabudol na radu matky —
kde chcela, voda ho niesla.
Kde chceli vlny Dunaja,
tadiaľ šuhaja vláčili.
Šumia hory, šumia kraje —
na Balkáne plačú víly.
. . . . .
Ani zima, ani leto —
pusto tebe, Slovenčina.
Ľudia na teba zabudli,
syn ťa vlastný nespomína.
Jeden leží v čiernej zemi,
v čiernej zemi pochovaný,
o druhom ani neslýchať,
na ktoré on pošiel strany.
Žiaden ohlas — deti hynú,
len sten, des počuť zo syna —
ani zima, ani leto —
pusto tebe, Slovenčina!
. . . . .
Ani leto, ani zima —
pusto tebe, Slovenčina.
Ľudia o tebe zabudli,
syn ťa vlastný nespomína.
Keď chorá na Tatrách ležíš,
nemôžeš pre nemoc hor’ vstať —
syn vlastný ti nič nepodá,
čo bys’ hneď musela skapať.
Keď chorá na Tatrách ležíš,
smutné časy musíš tráviť —
nezmiluje sa jeden syn,
aby ťa išiel potešiť.
No pred tvojima očima
meč ostrí v kúte na brata —
to za tvoje ustávania,
to tvojej práce odplata.
No pred tvojima očima
mečom ženie do bračeka —
darmo mať citlivá plače,
darmo volá a narieka.
Roztrúsené to plemeno,
na ňom kliatba večná leží —
ako bolo, tak i bude,
darmo vek za vekom beží!
Roztrúsené to plemeno
ako prach vetrom schytený,
ako na tisíc kúštičkov
pohár roztlčený sklený.
Zbieraj tie kúsky dovedna,
čo sa pretrhneš napoly —
zhľadávaj ten prach schytený,
či sa ti stane po vôli!
Nemúdrie zo svojho pádu,
ak’ robilo, tak aj robí.
Ej, škoda, škoda, Slovenstvo,
tej tvojej peknej podoby!
Ej, škoda, škoda, Slovenstvo!
Tvoje kvety len tak hynú,
ako keď zo zeleného
zlomí vŕštek rozmarínu.
. . . . .
Ozvite sa, bratia, matke,
vašej úbohej mamičke,
ozvite sa v tejto chvíli
vašej úbohej zemičke.
Ozvite sa z ďalekosti —
aspoň troška útrpnosti!
Jej perinka sneh je biely,
v jej dome vietor chumelí.
Nad ňou ani nesvitáva,
ba ani len nemrkáva —
jej perinka sneh je biely,
v jej dome vietor chumelí.
Ozvite sa, bratia, matke,
vašej úbohej mamičke —
ozvite sa v tejto chvíli
vašej úbohej zemičke.
Chudinka, dosť očakáva,
vysadnúc na vrch Kriváňa,
či jej búrka dač’ nenesie,
čo strašne smutne vyzváňa.
Chudinka, dosť očakáva,
keď v chmárach vidí sokoly:
Hej, sokolce, sokolčiatka,
či ste u mojich neboli?
Hej, sokolce, sokolčiatka,
či mi dačo nenesiete?
Čo tam robia moje deti,
či o nich dačo neviete?
Chudinka, dosť sa namyslí,
keď jedle nocou stenajú.
Bože, Bože, či ma moje
ešte dietky spomínajú?
Či ma dietky spomínajú,
keď nie vo dne, aspoň v noci?
Drahá mati, milá mati.
Pán Boh ti buď na pomoci.
Chudinka, dosť očakáva,
vysadnúc na vrch Kriváňa,
či jej búrka dač’ nenesie,
čo strašne smutne vyzváňa.
Ale búrka sa pominie —
jej perinka sneh je biely —
všade pusto, všade ticho,
v jej dome vietor chumelí.
Jej šaty osuheľ sivá,
čo sa nikde nepopáli,
jej perly sú ľad studený,
jej poduška tvrdé skaly.
Nad ňou ani nesvitáva,
ba ani len nemrkáva.
. . . . .
Všetci bratia dolu hľadia,
dolu na zem zadumaní —
cítia svoju zablúdenosť,
cítia svoje veľké rany.
Ale akú zablúdenosť,
to sami dobre neznajú —
srdce v žiali sa rozlieva,
neboráci nariekajú.
Háje s nimi nariekajú,
Dunaj tichý si vedie šum.
Zo skál divých môžeš čítať
hrôzu horkých, žalostných dúm.
Duma za dumou si lieta
ak’ vrany nad čiernym hájom,
kváčúc ďaleko-široko —
slzy ihrajú šuhajom.
Dolu hľadia, dolu na zem,
na tú šíru na zemičku,
a spievajú všetci spolu
jednu, no smutnú pesničku.
Jednou pesničkou plačúcou
zastrú svoje trpké deje —
nepoznáš ju, čo je ona,
či zúfalstvo, či nádeje.
Nepoznáš ju, nepoznáš ju!
Len dačo v nej tak hrkotá,
ako keď kukučka na jar
svet ten volá do života.
. . . . . .
Tisíc hájov, tisíc hôr mám,
predsa v nich slávika nemám.
Hory, hory! divé skaly,
slávikov si pochovali.
Tisíc jazier, studničiek mám,
predsa čistej vody nemám;
vetry duli, zanosili,
vodičku zanečistili.
Tisíc hájov, tisíc lúk mám,
preds’ jedného srdca nemám:
kamením slzy ihrajú,
ľudia sa nič nestarajú.
Keď tie hory cítiť budú
a vy stáť ešte budete,
potom požehnať, pomodliť,
do hrobu ľahnúť môžete.
Keď sa skala rozzelená
a človek bude studený,
nech krížik uhľom napíše,
nikdy sa viac nepremení.
Keď sa, synak, nepremeníš,
zato ešte bude svet stáť:
ale teba, pes ničomný,
milý Pán Boh bude trestať!
Keď sa, šuhaj, nepremeníš,
zato ešte Dunaj pôjde,
ale teba, pes ničomný,
večná horkosť hádzať bude!
Plno všade všetkého mám,
predsa, čo hľadám, to nemám;
práve, čo hľadám, to chybí,
niet ho v svete bezpochyby!
II
Počúvajte, živí, mŕtvi:
Chváľ každý duch Hospodina —
vaša matka hore vstáva,
starodávna Slovenčina.
Vaša matka Slovenčina
na velebný Kriváň letí
taká slávna, taká pekná,
ako bývala pred lety.
Hej, ty, čo na Kremeľ hľadíš
a sibírske páliš polia,
stojac pyšno nad Európou,
kľakni, matka tvoja volá!
Kľakni — zhoď zo seba pancier
spomienkou Kremľa zlatého,
s vežami matičky Moskvy,
do kúpeľa Slovenského.
Ukáž sa pred matkou tvojou,
aký si býval pred lety —
čos’ spravil, to nezahynie,
ale tým krajšie zasvieti.
Ukáž sa pred matkou tvojou,
ako maličké dieťatko,
keď ťa do sveta púšťala,
také malé nebožiatko.
Nech ťa stisne ako dieťa,
do lona svojho pritúli.
Ako ťa už nevidela,
časy mnohé pominuli.
Matička tvoja neborká
za tebou veky stenala
a miesto svojho synáčka
chladný kameň objímala.
Chladný kameň objímala,
plienkami ho povínala —
na plese ho kolísala,
kolísajúc mu spievala.
Hej, kamienček, skala chladná,
biedne dieťa Slovenčiny,
deti všetky ma nechali,
ty si synak môj jediný!
Chladný ako ľad studený,
čiernym machom zarastený,
na mojom lone buvikaj,
na biedu, psotu privykaj!
V lone matkinom buvikaj,
na biedu, psotu privykaj!
Hej, buvikaj, tuli, tuli —
raz sa vzbudíš, prehovoríš,
potom mojim chladným synom
tmu snímeš, oči otvoríš.
Keď sa vzbudíš, skalka chladná,
keď ticho, horko zaplače —
iste synak môj ilmenský
ko mne nebohej priskáče.
. . . . .
Počúvajte živí, mŕtvi:
Chváľ každý duch Hospodina —
vaša matka hore vstáva,
starodávna Slovenčina.
Vaša matka hore vstáva,
na velebný Kriváň letí
práve taká, takuštičká,
ako bývala pred lety.
Hej, ty jelenko visliansky,
čo sa táraš v čiernych horách,
nad tebou vrany sa krútia,
pred tebou a za tebou strach.
Hej, jelenko parožistý,
čo krvavíš háj zelený
a nikdy prítulky nemáš
ak’ v poli javor zelený.
Hej, jelenko parožistý,
čo ledva vládzeš už behať,
nad priepasťou staň, obzri sa,
drahá tvoja ťa volá mať.
Svet necíti muky tvoje,
psi na teba vždy štekajú,
leť k tvojej maminke drahej,
nech ťa jej náručia majú.
Jej náručie je perinka,
tam ty prídeš do pokoja —
jej stisnutia, jej bozkania
rany vyliečia, zahoja.
Matička tvoja neborká
za tebou veky stenala —
pohliadnuc na čierne nebo,
piesok siala a plakala.
Nesejem žitko, pšeničku,
v túto studenú zemičku,
ale piesoček belavý,
nech ho Pán Boh blahoslaví.
Vzchoď, piesoček, vzchoď belavý
v tejto skalnatej zemičke —
keby mala palác zlatý,
držala by ťa v rajničke,
teplým slniečkom zhrievala,
rannou rosičkou napájala
a nad tebou rajský vtáčik
by ti spieval ako žiačik:
Vzchoď, piesoček, vzchoď, belavý,
nech ťa Pán Boh blahoslaví,
vzchoď po jednom, drobulinký,
potecha smutnej maminky.
Keď piesoček biedny vzíde,
vtedy môj synáčik príde.
Keď sa bude zelenati,
on sa bude poberati,
keď piesoček suchý skvitne,
synáčkovi v očiach svitne.
. . . . .
Počúvajte, živí, mŕtvi,
chváľ každý duch Hospodina —
vaša matka hore vstáva,
starodávna Slovenčina.
Vaša matka hore vstáva,
na velebný Kriváň letí
práve taká, takuštičká,
ako bývala pred lety.
Hej, ty smutná Ukrajina,
čo nad Donom lamentuješ,
spomínajúc časy dávne,
kvet kozáctva — horekuješ.
Do Donu slzy ti tečú,
Don sa v Čierne more leje —
sláva tvoja už zaháša,
stepi tvoje bez nádeje.
Kde chutory v stepiach stáli,
teraz zem je pustá, holá —
kde siec stál — kosti sa blyštia.
Kto ich na život privolá?
Ty plačeš, pomôcť nemôžeš,
zem je pustá, zem je holá —
letíš, plačeš — bez nádeje…
Hej, neboj sa, mať ťa volá.
Mať ťa volá tvoja drahá,
otvorená zlatá brána —
lono nad slnko teplejšie —
skiaď neprejde žiadna rana.
Matky tvojej Dumka čistá
ak’ Váhu potok ihravý,
v nej sa hrajú ako rybky
dumky dávne tvojej slávy.
Matička tvoja neborká
za tebou veky stenala —
koľko razy smrek zelený
zazrela, horce plakala:
Načo si mi, smrek zelený,
na grúniku vyrastený,
keď holú máš len hlávočku,
keď na tvojom vrcholôčku
niet vrábika — jarabáčka,
ani len žiadneho vtáčka.
. . . . . .
Počúvajte, živí, mŕtvi,
chváľ každý duch Hospodina —
vaša matka hore vstáva,
starodávna Slovenčina.
Vaša matka hore vstáva
a na Kriváň svätý letí
práve taká, takuštičká,
ako bývala pred lety.
Bratia bledí na Dunaji,
bratia bledí na Vltave,
matka vaša hore vstala,
letí na Kriváň vo sláve.
Sláva Kriváňu svätému,
Česi, Srbi, leťte k nemu
a pokloňte sa zemičke,
vašej staručkej matičke.
Pokloňtes’, pred ňou padnite
a nový život začnite.
Ona synov vždy má rada,
nebude chybieť porada.
Nebude chybieť spasenie,
berte múdre naučenie.
Kde si, synku, kde si, drahý,
čo si zasadol na mori?
Neslýchať ťa, nevidieť ťa,
ako keď dač’ v ohni zhorí.
Neslýchať ťa, nevidieť ťa,
zem je pustá, zem je holá —
kde si, synku, kde si, drahý?
Tvoja vlastná mať ťa volá.
Ohlás sa mi, kdes’ sa podel
za dolami, za horami —
pusto, ticho, nič neslýchať,
nič nevídať za krajami.
Nečakaj viac, mati, syna,
syn tvoj pošiel z toho sveta —
vrahy krv jeho vypili,
duch po mori búrnom lieta.
Hromy po moriach sa nesú,
vlny ženú z celej sily —
šarkany na krielach svojich
po svetoch ho roznosili.
Nad Baltom čierny vták letí,
pri Islande smutne bije —
vlna o breh v šírom mori
kedy-tedy čos’ zavije.
V zálive Heleny svätej
kedy-tedy čos’ zastená —
čo sa vinieš na ten ostrov,
vlna divá, pomútená.
Pod Kriváňom Morské oko
je ako tá krv červené —
čo si, jazierce maličké,
také veľmi rozhorčené?
Dumy vlny pochovali,
len časom dačo ohláša,
keď noc strašná, búrna, temná:
— Pomoc mi, pomoc, mať naša!
Matička tvoja neborká
za tebou veky stenala —
vhodiac do jazera kameň —
čo nemá dna — nariekala:
Kto ten kameň vyne
z veľkej hlbočiny —
kedy môj synáčik príde
z ďalekej cudziny?
Ryba neunesie
žiadna ho na chvoste —
ako keby s vozom išiel
po zváľanom moste.
Po zváľanom moste
nik s vozom neide,
akože môj drahý synak
z tej cudziny príde?
Akože by prišiel
z ďalekej cudziny,
akže ti ten kameň vyjde
z bezdnej hlbočiny.
Nečakaj viac, mati, syna,
syn tvoj pošiel z toho sveta —
vrahy krv jeho vypili,
duch po búrnom mori lieta.
Dumy vlny pochovali,
len časom dač’ sa ohláša,
keď noc strašná, búrna, temná:
Pomoc mi, pomoc, mať naša!
Pomôžem, synak drahý,
pomôžem ti — len čakati —
i ty si môj ako druhí.
Čí si ty? — Ja som ti mati.
Posť len, posť, synáčku drahý,
aj tebe raz prídu hody —
pošlem ja takého pána,
čo ťa časom oslobodí.
Pošlem ja jedného pána,
pána — slávika jedného,
čo nad vlny metajúce
vyletí mora šíreho.
Vyletí a začne nôtiť —
z vĺn hriech, kliatbu ťažkú zmyje
a teba z toho väzenia
pyštekom ko mne odnesie.
. . . . .
Počúvajte, živí, mŕtvi!
Chváľ každý duch Hospodina —
vaša matka hore vstáva,
starodávna Slovenčina.
Vaša matka hore vstáva
a na Kriváň svätý letí
taká, taká, takuštičká,
ako bývala pred lety.
Synovia, nechajte žiale,
pred oltárom pokľakajte —
zaspievajte pieseň novú,
jedni druhým ruky dajte.
Vypľujte slinu bezbožnú,
hriechami zanečistenú,
vypľujte ju, vychráčte ju
hneď, tú ohavu pekelnú.
Vychráčte čerta zo seba,
čo vás huckal odprvoti
jedného do druhého ak’
psov — prostá cesta do psoty.
Vychráčte ho, vypľujte ho,
nech viac nenepokojí vás —
roztrite ho ako hlístu,
rozmiaždite — teraz je čas.
Vypusťte zo srdca šípy,
čo jeden kul na druhého —
to ti je brat, a to vlastný —
boj sa Boha nebeského.
Či znáš, čo za krv v ňom tečie?
Či ten zmizol ak’ svrčina
a vetry ho len zaviali? —
Tam mať vaša Slovenčina.
. . . . . .
Leťte k matke, deti,
zo sveta šíreho —
ako včeličky do úľa,
do lona bieleho.
Včelička za horu,
háj zelený letí —
mamička vás povoláva,
roztárané deti.
Včela, ak polieta,
tak hneď domov letí —
ponáhľajte sa ku matke,
roztárané deti.
Bežte, deti, domov,
ako môžte, leťte —
ak’ holúbky na bráničku
domácu sadnete.
Bránička rezaná,
nová, novučičká,
holubníček maľovaný,
na miske pšenička.
Nie je to bránica,
brána javorová,
nie holubník maľovaný —
izbička smreková.
Nie je to mištička,
čo viac v nej pšenička —
pod pecou vás očakáva
tu vaša mamička.
Očakáva toho,
koho má čakati —
Choďte, bežte, ak môžete,
čo chce s vami znati.
. . . . .
Všemohúci vás nenechá,
On o svojich vždy sa stará,
On je ten, že druhú zažne,
keď jedna lampa dohára.
Buď Bohu chvála na nebi,
už tá lampa horí v svete —
nezúfajte, ľudia biedni,
svetlo druhé dostanete.
Lampa tá len nežiaľ horí,
kus podobá sa slniečku —
a kde je? — v slovenskom chráme,
v slovenskom tichom srdiečku.
Pred tou lampou slúži deň-noc
tisíc kňazov, duchovníkov,
oblečených v bielych šatách,
čistých ako anjelikov.
Slúži mlčky v pohrúžení
medzi bielymi stenami —
len lecikedy zašumejúc:
Sláva ti, Bože, nad nami!
Kľaknite, prijmite nový
krst ku novému životu,
aby Pán Boh blahoslavil
vašu budúcu robotu.
A tak pravé ako deti,
čistučkú majúc dušičku,
na Kriváni tom velebnom
obstúpte vašu mamičku.
Ona vás vezme na ruky
do lona svojho teplého —
vy budete tak vyzerať
ako spod mosta dákeho.
Čo nemáš ani len jednej dobrej niti,
matka ťa ak’ zdravie radosťou pochytí.
Čo budeš stlčený na jeden čistý znak,
že by ťa nezdvihol na ulici žobrák —
ako krpec starý, celkom potrhaný —
matka ťa pochytí ak’ kus chleba hladný,
ako ten kus chleba, čo žitie zratuje,
keď smrť už si kosu na brúse hotuje.
Čo je tvoja duša ak’ tá hlaveň čierna,
že by sa jej zľakla každá duša verná,
čo je tvoja duša čertova koliba
a do siedmich osem bez jedného chýba,
čo už v tvojej duši samé črvy ryjú —
matka ťa tak schytí ak’ čistú ľaliu.
Znovu vás bude povíjať
pri spevoch, tichých pesničkách,
znovu vás bude kúpavať
na tatranských na vodičkách.
Znovu vám bude podávať
zábavôčky do ručičiek,
znovu naleje vám krásy
do dengľavých bledých líček.
. . . . .
Belavé holúbky,
sivé holubičky —
kedy moje potešenia
ponesú vetríčky?
Malô potešenia,
bledô potešenia,
kedyže sa mi rozviješ
ak’ ruža červená?
Ružička červená
na jar nekvitáva —
skorože sa mi červenaj,
moja milá páva.
Keby tvoje líčko
bola záhradôčka,
nasadila by klinčekov,
kvitli by do rôčka.
Keby tvoje líčko
bola malinečka,
prosila by od božieho
farbičiek slniečka.
Slniečko — srdiečko,
daj farbičky tvojej,
na ktorú len nežiaľ hľadieť ¦
peknej, karmínovej.
Karmínová farba —
krajšia ak’ červená —
skorože sa mi červenaj,
moje potešenia.
. . . . .
Na rukách svojich nosiac vás,
naučí vás štebotať.
Hojdajúc vás, spievajúc vám
mati vaša, drahá mati.
Pôjde s vami po dolinách,
pôjde s vami po krajinách,
pôjde s vami dookola,
všetko povie, ak’ sa volá.
Kdekoľvek len vás povodí,
všetko, čo je, vám ukáže
a vaše slávičie ústa
do nových spevov rozviaže.
Rosou bystrou popoleje,
medom napustí sladkým ich
a pošepce ešte dačo
do tých malín karmínových.
Karmínové pekné ústa
akby odpadlé zo zory,
keď vykuknúc svoje lono
svetu spiacemu roztvorí.
Karmažínové ústočká
nie vám rumenné jabĺčka,
nie je pre vás cukor biely —
božia manna — za svet celý.
Nie je pre vás tečúci med,
vtáčie mlieko za všetok svet.
Niet pre vás piškóty sladkej,
čo by bolo nežiaľ ju jesť.
Karmažínové ústočká,
poklad drahý, čo vám priniesť?
Čo vám priniesť, čo vám dávať?
Nie ste hrdličky, stehlíky —
nie ste dúhou roztiahnutou,
nie ste v klietke kanáriky,
nie ste pávy, nie holúbky,
pier nemáte, kriel nemáte,
ani nôžky drobulinké —
na zem nikdy nesadáte…
Čím vás kŕmiť, čo vám dávať,
čo mám po svete zhľadávať?
. . . . . . . .
Poďte, dušičky, moje poklady,
von z tohto sveta podlého —
mračno preleťte, ta, ta za hory —
do toho sveta druhého.
Svet ten je plný, svet ten je čistý,
akby bol dneska stvorený —
v ňom všetko divné, všetko zázračné —
duch sa zadiví zdurený.
Tam šľaky božie ešte sú svieže
a za božími pätami,
čo nik nevídal, čo nik neslýchal,
hore sa zdvíha mihami.
Za božím šľakom hora sa zdvíha,
vrchy po nebo vstávajú
a medzi sebou rozprávku vedú,
medzi sebou sa hádajú.
Poďte, dušičky, moje poklady,
počúvať vtáka rajského,
na ktorého hlas stromy sa budia,
šumiace zo sna sladkého.
Stromy sa budia a svoje vŕšky
ak sluchy ta, ta skláňajú
a spev ľúbezný, nežiaľ hučiaci,
tak hojdajúc sa slúchajú.
Na vŕšku javora zeleného,
na jednej peknej lúčine,
vtáčik ten spieva, akoby priadol,
horám, skalám a doline:
Kadiaľ sa ide k mesiacu —
čo je mesiac za chlapina,
kde sa bavia vo dne hviezdy,
čo nad slnkom za krajina…;
čo predtým a ako bolo,
čo sa tam v tej krajne stalo;
čo s tým drakom stohlavistým,
kde podel ten drak žihalo;
ak’ tie časy vyzerali,
keď ste vy odo mňa tašli;
aké sane, aké draky
od toho času ta prišli;
. . . . . .
prečo mesiac, slnce svieti,
preč’ oba nechcú svietiti,
prečo, keď je zamračené,
nechce zornička vzchoditi;
prečo zima nie je leto,
listy padajú v jeseni,
prečo háj je v zime pustý,
akoby bol obholený;
čo svetlejšie je nad slnce,
čo tichšie nad plný mesiac,
keď po čistom nebi chodí,
ún spiacich ľahučko hľadiac;
čo je čistejšie nad hviezdu,
odkiaľ dúha prichádzava,
kde sa podedze deň biely,
ako nadíde noc tmavá?
Vaša duša bude pišťať,
vaše srdiečko bude rásť —
vy ako divé jelene
po svetoch sa budete pásť.
Po svetoch vyšších, o ktorých
ľudia nesnívali posiaľ,
vaše duše budú lietať,
ako orly čím diaľ, tým diaľ,
horeká medzi sivými
poletujúc obláčkami,
kde je to peknô, belasô —
nad zemami, nad krajami,
kde niet leta, kde niet zimy,
kde niet opadlej jeseni,
kde niet jari, ale vždy je
svet peknučký, utešený,
hneď sa ako kaňa spustiac
do priepasti, do hlbiny —
ako čo by kameň hodil
do velikej hlbočiny,
lietať v krajoch tmy a hrôzy
medzi strašnými drakami,
čo sipia plameňom divým —
tak ako vetry — pyskami;
prezrieť paláce zakliate,
prezrieť čertov ležovisko,
kde pália, dusia bezbožných
a hádžu ich na kotlisko;
odtiaľ tak ako bublina
môžu vykuknúť dohora —
posteľ tu zo samých britiev —
kde aká v kúte potvora…
A zas lietať a skrúcať sa
za novými obláčkami
bez konca po peknom nebi,
nad zemami, nad svetami.
K prorokom
[
51
]
Čo si sa v blate narodil,
tys’, čos’ pil z mútnej hniliny
a od samého počiatku
žil si zo samej mršiny,
nesúď z biedneho života,
nesúď svet náš utešený,
čo vyjde ako to slnce
na ten východ pozlátený.
Črviačik žije v oriešku —
oriešok, to je svet jeho.
Tam si rinká, tam ďuboce,
nieto preň sveta druhého.
Nevie on o druhom svete,
ani si ho len nežiada —
posmech, hanba, keď takýto
o tom našom svete háda.
O tom svete, čo nemá nič
z toho života hnusného,
ktorý v týchto časoch trápi
každého, poriadnejšieho.
Každú lepšiu dušu dusí
ako smrad zabíjajúci —
taký život bodajžeby
dnes parom zobral horúci.
Čo je človekovi život,
vediac len z toho, že žije,
keď má dačo v svojej komôrke,
pritom dobre je a pije.
Čo mi po takom živote,
keď mám hory, keď mám doly,
panstvá, kraje a keď pritom
nikdy nemám dobrej vôli.
Môžu všetko čerti pobrať,
môžu všetko hromy pobiť —
keď nemá na tomto svete
dačo tiché dušu tešiť.
Keď duša má pustý zámok
len byť, vôľa — tvrdý kameň,
radšej životu biednemu
zaraz teraz poviem ameň.
Radšej poviem hnedky ameň —
nerád hľadím na potupu —
aby človek vždy len hrýzť mal
tú sečku bez ovsa, hlúpu.
Rodina slovanská
[
52
]
Čo počneš, človeče biedny,
keď sa ohromná zdvihne moc,
nad tebou slnce zapadne,
zastrie ti nebo tmavá noc;
keď nebudeš vedieť, kto si,
nebudeš môcť svoj vydať hlas,
nebudeš so sebou vládať,
jak mŕtvy musíš tráviť čas;
keď sa dobré za zlé vezme,
tvoj rozum bude sebaklam,
svätá pravda zločin bude,
keď musíš vraždiť seba sám;
keď mienka verejná bude
stenať v ohavnej porobe —
čo počneš, človeče biedny,
v tej divnej, osudnej dobe…?
Slabé duše, tie sa stratia —
nastúpi taká prevrata,
že otec zaprie si deti,
i syn matku, sestra brata.
A to svet za pokrok vydá,
za výsledok vznešených dúm,
a ty musíš na to veriť,
že je to evanjelium!
Netrápte sa, duše verné,
majte v srdci presvedčenie,
že pravda pravdou zostane —
sväté je naše určenie.
Nemáme úlohu pomstu,
hriech je sebectvo, každá strasť;
naše určenie veliké:
ľudskosti blaho, pokrok, vlasť!
Naša hŕstočka chatrná,
nie sme bohatí jak iní,
lež sme nie na svete sami,
sme údy veľkej rodiny.
Náš otec Boh je nebeský,
naša mať je Sláva mati,
bratia, sestry sme si sami
a rodina — všetci svätí.
Radujte sa…
[
53
]
Radujte sa, veseľte sa,
na svete všetky krajiny,
radujte sa, milosť božia
svieti na vaše doliny.
Radujte sa, veseľte sa,
radujte sa, a to všetci —
radujte sa, veseľte sa,
poviem ja vám nové veci.
Hora veľká, pahorčistá,
bez všetkého konca, kraja —
keď ten vetrisko pritrieli,
šumí ak’ vlny Dunaja.
Stromy kníšu sa ak’ vrchy —
nevidno zeme matičky.
Pod stromami v chladnej tôni
stromček je jeden maličký.
Bledý celkom, ukrpený,
ledva ho z machu rozoznať,
Pán Boh vie, čo to za stroma —
dáky tŕnik čo to na piaď.
Dáky tŕnik, dáky šípik,
dáka len taká šepleta,
čo na nič je, len poctivým
ľuďom chodníčky zapletá.
Koľko ráz ho cap ohrýzol,
koľko ráz stlačila krava,
medveď na ňom sto ráz ležal —
a to prošťa vždy len vstáva.
Pocestný neraz zmorený
naň sa ako klát vyvalil,
pastier tam ohníček kladúc,
sto ráz, tisíc ráz ho spálil.
A to chúďa vždy len vstáva,
hocaj svetlo nevidelo,
iba hádam, keď hromisko
dolu stromom zaiskrilo.
Rastie v machu, rastie v tôni,
ako tá švábka v pivnici —
rastie, rastie malučenké
ako rybka na udici.
Na udici rybka zhynie,
vypleštiac hubičku-penku —
stromček hynie, stromček vstáva,
vytrčiac hlávku belenkú.
Nik sa v svete oň nestará,
čo by len jednej dušičky —
Boh zná, čo ho opatruje —
stromček bledý, malučičký.
Ako hynie, tak zas rastie,
ako rastie, tak hynie zas,
akoby napľul do vody,
akoby kameň do nej pľas’.
Hora veľká, pahorčistá,
stromy sa len tak hojdajú —
na doline kaňa piští,
v húštine sovy húkajú.
Hore grúňom medveď trieli,
tam pri skale vlk zavýja —
človek rastie od radosti:
To svet, to svet — hala! hija!
Stromy uschnuli, hora je pustá,
pustá ako tá kozuba —
keď je tvoj život, človeče, biedny —
ty si úbohý a slabý.
Musíš pozerať na svoju nízkosť,
ak si na dačo stvorený —
ako ten chrobák, čo na chodníčku
leží, po biede zdrapený.
Pieseň je tvoja, keď vieter hučí,
konáre suché praskajú —
ako keď v krypte ľudské koráby
zubami škrípu, štŕkajú.
Zelenosť tvoja, suché koráby,
pokryté čierno od machu
Kde sa podeješ, človeče biedny?
Všetko je pusté — do strachu!
Radujte sa, veseľte sa,
na svete všetky krajiny,
radujte sa, milosť božia
svieti na vaše doliny.
Radujte sa, veseľte sa,
radujte sa, a to všetci,
radujte sa, veseľte sa,
poviem vám ja nové veci:
Netrápte sa, nesužujte,
ešte všetko neskapalo,
ešte čosi na tom svete
ľudom len biednym ostalo.
Ešte všetko neskapalo,
čo hneď priam more skapalo.
Radujte sa neslýchano,
to je ešte všetko málo.
Čo bolo, to je len pletka,
kvapka z mora velikého —
bežte vítať, bežte vítať
od veľkého do malého.
Radosť nová, neslýchaná —
tam ten stromček utešený!
Nestráň sa ty, boháč veľký,
čo si pyšne oblečený.
Neháj sa, bež ho tam vítať,
ak’ pastieri Spasiteľa —
nekloň sa, ale ho pozdrav,
zo srdca pozdrav docela.
[
46
]
Ps, str. 134—5, prvý raz v Súb. diele, 1952. — Touto básňou uvádzam cyklus básní, v ktorých J. Kráľ formuluje svoje náhľady na Slovanstvo, a to v rámci proroctiev, vízií a kritiky samotných Slovanov. Je to vlastne pokračovanie rečí Génia, lenže teraz už sústredených na Slovanskú budúcnosť, na ich poslanie v dejinách ľudstva. — Pod slovenským Semenom rozumie slovanský ľud, zotročený a utlačovaný „pekelníkom“, t. j. zosobneným zlom a násilím.
[
47
]
Ps, str. 134—5, prvý raz v Súb. diele, 1952. — Je to vyslovene politická báseň a jediná svojho druhu v štúrovskej poézii. Predpovedá v nej budúcu „svadbu“ poľského a ruského národa. Janko Kráľ tu otvorene vyslovil svoje sympatie ruským dekabristom, popraveným a do vyhnanstva odsúdeným cárskym režimom roku 1825, ako i poľským revolucionárom, práve tak prenasledovaným tým istým režimom. Pretože J. Kráľ veril vo víťazstvo revolučných ideí, veril aj v budúce zbratanie poľského a ruského národa, oslobodených od cárizmu i feudálneho jarma. Oproti textu z prvého vydania Súb. diela dovoľujeme si v tomto vydaní vykonať závažnú zmenu. Popri menách dekabristov Pestela a Muravieva uvádza v básni mená Kanadiho a Lukasińského. Vzhľadom na to, že meno Kanadi nie je známe v poľskom národnoosloboditeľskom a revolučnom hnutí, vznikla otázka, či toto meno nie je chybným prepisom prepisovateľa básní Janka Kráľa v Ps. Pochybnosti o tomto mene vyslovil už mne osobne S. V. Nikoľskij (z Institutu slavjanovedenija v Moskve). Vzhľadom na to, že v Ps sú aj iné prepisové chyby, možno celkom oprávnene predpokladať, že v tomto prípade ide o chybu prepisovateľa. Po porade s Vladimírom Matulom, pracovníkom Historického ústavu SAV, sme uzavreli opraviť meno Kanadi na Konarski. Všetky dáta, vzťahujúce sa k menu Konarského, sú v úplnom súlade s ideou básne. Szymon Konarski (nar. 1808) bol kapitánom poľských vojsk v povstaní roku 1830 a po povstaní ako emigrant začlenil sa do hnutia talianskeho národnooslobodzovacieho hnutia, zúčastnil sa i na jeho bojoch. Čo do zmýšľania bol revolučným demokratom, usilujúcim povaliť monarchie a nastoliť federáciu republík. V tomto zmysle spolupracoval aj s ruskými nasledovníkmi dekabristov. Vo svojom časopise Pólnośc, vydávanom v Paríži hlásal myšlienky Mladej Európy. Roku 1836 sa odvážil vrátiť sa do Poľska a tam organizovať revolučné hnutie. Roku 1838 bol však vo Vilne uväznený, súdený a 27. februára 1839 zastrelený. V súvislosti s jeho procesom bolo súdené 215 ľudí a to nielen vo Vilne, ale i vo Varšave a Kijeve. Konarski pri vyšetrovaní otvorene vyznával svoje politické náhľady. (Viď Istorija Poľši I. zv., str. 495—7, Moskva, 1954, vyd. Institutu slavjanovedenija AN-SSSR.) Jeho proces a jeho smrť nemohli ujsť pozornosti štúrovcov. Meno Konarského v básni Janka Kráľa má teda plné oprávnenie.
Valerián Lukasiński (1786—1868) bol jedným z význačných činiteľov poľského šľachtického národnooslobodzovacieho hnutia v Kráľovstve Poľskom. Roku 1821 založil tajnú organizáciu pod menom Národná vlastenecká spoločnosť. Roku 1824 bol odsúdený na 7 rokov žalára, ale po vypuknutí povstania 1830 ho previezli do pevnosti Schlüsselburgu a tam ho väznili až do smrti. Lukasiński mal spojenie s Južným spolkom dekabristov.
Pavel Ivanovič Pestel (1793—1826) bol jedným z najvýznamnejších dekabristov. Bol hlavou takzv. Južného spolku. Za svoju účasť v oslobodzovacej vojne proti Napoleonovi dosiahol hodnosť plukovníka. Pokladali ho za jedného z najvzdelanejších ľudí vtedajšieho Ruska. Svoje revolučné náhľady formoval v návrhu konštitúcie pod názvom Ruská pravda. Žiadal dôsledné likvidovanie nevoľníctva, odstránenie samoderžavia a cárskej rodiny. Bol prívržencom republikanizmu. Po odhalení sprisahania bol odsúdený na smrť a popravený obesením 13. júla 1826 spolu s ďalšími štyrmi dekabristami.
Sergej Ivanovič Muraviev — Apostol (1796—1826), podplukovník, stál na čele černigovského vzbúreneckého pluku a bol predstaviteľom Južného spolku dekabristov. Bol taktiež popravený. Jeho menovec Nikita Michajlovič Muraviev (1796—1843) bol vodcom Severného spolku dekabristov. Bol síce tiež odsúdený na smrť, ale z milosti bol poslaný na nútené práce.
[
48
]
R, zoš. XXIII, str. 1—8 a koniec na 1. str. zoš. XXIV; Ps, má len krátky úryvok pod názvom Kalich (19 veršov) na str. 127, začínajúci sa veršom:
„Nie pre seba slnko svieti…“
; V-1, str. 120, ako v Ps, Ňb 26—33. — Rukopis je čistopisom, len pri jednom verši je oprava. Je príznačné, že túto báseň — výsledok svojich náhľadov na Slovanstvo — J. Kráľ neuverejnil. V nej totiž oponoval konvenčnému „panslavizmu“, ktorý sa spoliehal na veľkosť a početnosť slovanských národov. Slovanstvo podľa Kráľovej básne musí najprv seba oslobodiť a nastoliť novú spravodlivú spoločnosť, lebo len tak bude môcť byť slnkom, svietiacim všetkým národom sveta.
[
49
]
R, zoš. XXIV, str. 1—5 a dvojlistová príloha. Prvý raz v úplnosti v Súb. diele, 1952. Tieto apostrofy národov nie sú v R v celku. Za sebou idú len tri časti, štvrtá je na osobitnej vložke, sčasti prečiarnutá, piata na poslednej strane zoš. XXIX a na prvej str. zoš. XXX pod názvom K Slovenom (Ps:
Slovo
). Všetky časti sa vyznačujú stereotypnou apostrofou národov, a to raz západných, raz všetkých európskych, a raz len slovanských. I keď sa jednotlivé časti prepisovali pod rozličnými názvami, jednako patria k sebe svojou typickou apostrofou. Cyklus týchto básnických výzev má tak päť častí. Prvá je v R bez názvu a v Ps (str. 97) pod názvom Boh Syn, ich texty sú totožné, apostrofa platí všetkým národom. — Druhá časť je len v R s nadpisom K národom. — Tretia časť je v prílohe k zoš. XXV a v Ps, str. 133 pod názvom K národom (V-1 123). Pretože tento text je v R prečiaraný, ale inak temer zhodný s textom v Ps, prepisujeme podľa Ps. — Štvrtá časť je len v R, zoš. XXIV, str. 4—5, teda hneď za prvými časťami, a je vlastne variantom alebo pokračovaním II. časti. — Piata časť, apostrofa slovanských národov, je v XXIX. a XXX. zoš. a je totožná so Slovom v Ps (V-1 125) s tým rozdielom, že v Ps je text o 12 veršov kratší. Preto ju prepisujeme podľa R. Opravujem týmto svoju domnienku, akoby táto piata časť patrila ako záver k cyklu K Slovenom. (V mojej knihe, už cit., str. 123—4.)
[
50
]
R, zoš. XXIV, str. 5—8, vložka, zoš. XXV, XXVI, XXVII, XXVIII, XXIX. Prvý raz v
                  úplnosti v Súb. diele, 1952. Zošity XXVI, XXVII, XXVIII sa našli počas korektúry
                  vydania z r. 1952 a tak pomohli sceliť túto rozsiahlu skladbu. Úryvky z nej boli
                  už uverejňované dávnejšie. Prvý úryvok z nej vyšiel už v Slov. pozorníku na rok
                  1854, na čo upozornil J. Škultéty v Slov. pohľadoch, 1907, str. 309—312, a súčasne
                  ho odtlačil zistiac i autorstvo.
Tento úryvok s nadpisom Slovenčina mal tri časti: 1. „Tisíc hájov, tisíc hôr
                  mám…“, 2. „Ani leto, ani zima…“, 3. „Ozvite sa, bratia, matke…“ — Prvá z týchto
                  častí sa v R nenachádza. V almanachu Concordia (1858) na str. 82—84 vyšiel druhý
                  raz spomenutý úryvok zo Slov. pozorníka, ale bez prvej časti. Text 2. a 3. časti
                  podľa Slov. pozorníka je úplne zhodný s R, je teda autentický, kdežto text v
                  Concordii je neúplný a pochybný, najmä z rečovej stránky. U V-2 je text podľa
                  Slov. pozorníka a Škultétyho uvedený len v poznámkovej časti. Prvý podľa R
                  uverejnil túto skladbu dr. Mečiar v Ňb, ale bez častí v zošitoch XXVI—XXVIII a bez
                  záveru, ktorý bol v zoš. XXIX a ktorý mu bol k dispozícii. (Ide o text začínajúci
                  veršom „Leťte k matke, deti…“) — Táto báseň je poslednou cyklickou skladbou v R,
                  adresovanou vlastnému národu a všetkým Slovanom ako naliehavá výzva, aby sa všetky
                  slovanské národy zbavili svojich starých predsudkov a rozporov, aby sa schopili k
                  novému životu v bratskej spolupráci rozvíjajúc svoje tvorivé sily.
Náš prepis sa opiera o R a text v Slov. pozorníku, ako aj o čítanie v Ňb.
                  Oproti Ňb dal som prednosť oprave v 1. časti (sloha 4), ktorá je v R po strane
                  pripísaná. V Ňb znie takto:
Puojďeťe ces plesá, morá,
Keď sa nebuďeťe prejsťi
Spomeňťe na maťer svoju
A luni budú vás ňjesťi.
Zmenil som v 3. časti rozdelenie veršov do slôh, kde si prepisovateľ nevšimol,
                  že v 4 slohách pre nesprávne členenie nemá rýmy. Nevšimol si ani v 6. časti
                  poznámku, ktorá káže vymeniť dvojveršie v 2. slohe. Okrem toho čítal som verš v 5.
                  časti „Starec spieva pri bandure“, a nie „plače“. Inak je náš text úplne zhodný s
                  Ňb a textom Slov. pozorníka.
[
51
]
R, zoš. XLIII, prvý raz v Súb. diele, 1952.
[
52
]
R (porov. pozn. Svätá rodina), Orol 1874, str. 65, V-1, str. 78—9, V-2, str.
                  104. — Je to už druhé spracovanie textu v tzv. Reči slovan. génia v XIX. zoš. R.
                  Toto spracovanie je nové a možno ho pokladať za novú báseň a súčasne za poslednú
                  báseň J. K. vôbec. J. Vlček (V-2) pokladá správne na základe archaizmov Rodinu
                  slovanskú za báseň z rokov štyridsiatych, ako hovorí, roku 1874 len „z pamäti“
                  reprodukovanú. Nám sa vidí, že v tomto prípade šlo u J. K. o úmyselné
                  archaizovanie, aby báseň mala veštecký charakter. Tak ako celá Dráma sveta vznikla
                  pod silným vplyvom čítania evanjelií, najmä reči Ježišovej pred poslednou večerou,
                  tak i tu J. K. zdôrazňuje biblický ráz svojej reči. Mali by sme teda zaradiť túto
                  báseň do jeho lyriky poslednej, ale jej pôvod v R, jej charakter nám prikazuje
                  zaradiť ju do cyklu básní o Slovanstve, hoci je zrejme novým (z r. 1874)
                  spracovaním textu z roku 1844. — Orol oproti V-1 má:
Zastre
                  tvé
—
zastre ti; Nebuš môcť
(tlač. chyba) —
nebudeš môcť; sebeklam — sebaklam; divnej — dievnej
(tlač.
                  chyba);
stratia — ztratia; Že zapre otec své deti — že otec zapre si
                     deti; Syn svú matku, sestra bata — i syn matku, sestra brata; Svätô — sväté;
                     hrstočka — hŕstočka; bohati — bohatí; Náš otec je Bôh nebeský — Náš otec Boh je
                     nebeský.
— Pozn. J. K.: „Skrátené tvoje, jako moja — má, tvoja —
                  tvá, čo sa i v prostonárodnej poézii užíva.“
[
53
]
R, zoš. XLVII (3 listy), Ňb, str. 34—37. Tento text je uprostred zošitov, v ktorých je dlhá veršovaná rozprávka. V tej chvíli podával svoju vieru v budúcnosť vo forme alegorickej ľudovej rozprávky a tak i tu poloalegoricky vyjadril naraz výbuch svojho optimizmu o budúcnosti, výraz viery, že búrky, ktoré prídu, malé a chudobné národy skôr prežijú ako veľké. Text Ňb je zhodný s R. Opravujem však verš v Ňb: „Dáki tŕnik čo to zaplať“ na „dáky tŕnik čo to na piaď“, ako som ho ja čítal v R.