--- KAPITOLA 1 ---

Pochod juhoslovanský
[
1
]
[
2
]
Hor’ sa, bratia, do rúk zbrane:
čo sa má stať, nech sa stane!
Dosť sme sa už namodlili —
teraz nech sa lámu sily!
Napred, napred! čas nemarme:
lepšia smrť, než život v jarme!
Slovo mieru vrah neslúcha:
nuž, nech čuje lom obucha!
Ruka pravá neprijatá —
teraz nech tne svojho kata!
Napred, napred! atď.
Nebude to a nemôž’ byť —
nesmie Slovan jak otrok žiť!
V dome jeho Bohom danom
nebude viac Turčín pánom!
Napred, napred! atď.
Národ náš je Slávy synom:
hor’ sa tedy k slávnym činom!
Plece k plecu, brat ku bratu —
dobyme si voľnosť zlatú!
Napred, napred! atď.
Voľnosť, národ, česť i viera —
za to junák rád umiera;
rád on víta svit krvavý,
vie, že za ním slnko slávy.
Napred, napred! atď.
Keď aj padne, padne v objem —
objíme ho slovanská zem;
zaznie nad ním miesto zvonov
pieseň voľných miliónov!
Napred, napred! čas nemarme:
lepšia smrť, než život v jarme!
R. 1868
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
V Banskej Štiavnici 1868. Prvé uverejnenie pod názvom Juhoslovanský postup v almanachu
          Tábor I, 1870, str. 365 — 6. V rukop. Sobraných spevov z r. 1873 názov Postup
          juhoslovanský, z r. 1879 už Pochod juhoslovanský s pripojením „z r. 1868“. Verš „teraz
          nech tnie
svojho
kata!“ v zošite z r. 1879 upravený z pôv. verša v
          Tábore i v zošite z r. 1873: „teraz nech tnie
Slávy
kata!“