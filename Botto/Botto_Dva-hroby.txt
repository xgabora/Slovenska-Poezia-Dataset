--- KAPITOLA 1 ---

1.
[
1
]
[
2
]
Za horami, za vodami tiahne sa dolinka,
v tej dolinke zelenuškej je malá dedinka,
v tej dedinke maličičkej biely domček stojí,
v tom domčeku Janík bystrý na vojnu sa strojí
„Načže berieš do ručičky ligotnú šabličku?
Načže kladieš biely kantár na hlávku koníčku?
Či ma azdaj chceš zanechať, môj drahý Janíček?
Či nač ti je tá šablička aj vraný koníček?“
„Oj, mať moja! oj, mať moja! tajdem ja za horu,
tajdem ta za sivú horu, k bratom do táboru!“
„Či ma aj ty už opustíš, môj syn premilený,
na moje dni staré, biedne, v takomto súžení?!
Či som ťa ja na to horko — ťažko vychovala,
žeby tvoje krásne telo v kusy dorúbali?
Žeby tvoje biele prsia Turci dopichali?
Žeby ti tú hlávku zlatú guľa roztrieskala?“
„Keď mi Turci krásne telo dorúbu šabľami:
bratia drahí mi obviažu rany zástavami!
Keď mi prsia dopichajú, hlávku roztrieskajú:
delá slávnu mi pohrebnú pieseň zaspievajú!
Zomriem za vlasť, aj za národ slávne ak hrdina,
a spomínať bude večne ten svet tvojho syna!
A ak sa aj naspäť vrátim zo slávneho boja,
budeš sa ty zo mňa tešiť, drahá matka moja.“
[
1
]
Poznámka Zlatého fondu: Báseň sa v Súbornom diele nachádza v časti Poézia
          mladosti / Piesne.
[
2
]
Zábavná príloha Života I, 1846, č. 3, 11. mája 1846, str. 25 — 6. Rukopis cudzí.
          Odtlačil Jozef Škultéty v Slovenských pohľadoch XXI, 1901, str. 272 a n. spolu s básničkou
          Syn minulosti s týmto úvodom: „Slovenská študujúca mládež v Levoči r. 1846 spisovala si
          zábavník Život. Botto, vtedy tiež v Levoči študujúci, vpísal túto svoju báseň (nevpísal on
          — J. M.) v máji (1846) do zábavnej prílohy tohto
Života.
“

--- KAPITOLA 2 ---

2.
Tuho jeleň beží v zelenom hájičku,
ešte tuhšie Janík na vranom koníčku.
Bystro lastovička lieta po výšine,
lež bystrejšie šuhaj letí po doline.
Rýchle letí vetrík nad borovú horu,
lež ešte rýchlejšie Janík do táboru. —
Oj, ta do táboru, kde bratia bojujú,
kde šable blýskajú, kde delá hurtujú.
V tú stranu vystiera koník svoj’ nožičky,
kde sa ohlášajú zelené hájičky.
„Zelené hájičky, čože tak dudriete?
Prečože tak smutno sa ohlasujete?
Či to už pohrebné pesničky spievate,
keď sa ta na bratov pobitých dívate? —
Ej, čoby ste ešte pohrebné spievali,
veď ešte len teraz žiť sme započali!
Keď by za zelena pšeničku žať mali,
načže by ju boli v čiernu zem zasiali?!
Ešte sa náš život len začína rodiť
a už by mu malo slniečko zachodiť?!
Hej, vranko môj bystrý, poskakujže z chuti,
bo sa mi hlávočka plamenná pomúti!
Oj, pomúti sa mi! Oj, na prášok zhorí,
až chytro neletíš cez tie tmavé hory! —“
Oj, tam za pustými sivými horami,
tam šíra dolina zakrytá chmárami.
K týmto chmáram letí Janík rozpálený,
až sa mu koníček vetronohý pení —
v tých šedivých chmárach Janíček sa stratí,
oj, tam sa už teší v bratrskom objatí!

--- KAPITOLA 3 ---

3.
Matka chodí za dedinku na vŕšok zelený
a pozerá, skade cválal jej syn premilený.
A pozerá do doliny okom sokolovým,
lež dolina je zastretá oblakom dymovým:
„Oj, synček môj premilený! Oj, synček môj zlatý!
Už ti telo dorúbali tí Turci prekliati! —“
V druhé ráno vyšla matka na vŕšok zelený,
hľadí — až sa všetko pred ňou dookola mení —
a pozerá do doliny okom sokolovým:
už sa blyští tá dolina bleskom plameňovým.
„Oj, synček môj premilený! Oj, synček môj zlatý!
Už ti prsia dopichali tí Turci prekliati! —“
Na tretí deň vyšla matka na vŕšok zelený,
preľaknutá a zblednutá vo veľkom trápení,
a pozerá do doliny, kde delá hurtujú:
už sa po nej čierne chmáry všade rozťahujú.
„Oj, synček môj premilený! Oj, synček môj zlatý!
Už ti hlávku rozstrieľali tí Turci prekliati!“
A vtom matka rozžialená na vŕšku zamdlela:
delá viacej nepočula, chmáry nevidela. —

--- KAPITOLA 4 ---

4.
V cintoríne tmavom, na východnej strane,
oj, stoja dva hroby novonasypané.
Z nich z krvavej zeme je jeden vysoký:
oj, tam pod ním leží Janík černooký —
koniec hlávočky mu rozmajrín zelený,
a koniec nožičiek javor zasadený.
Pri druhom vŕbička leží zasadená,
tam pod ním leží matka premilená. —
Na javor zelený orlovia sadajú
a na ňom žiale svoje vylievajú. —
A na ten rozmajrín bielušké hrdličky,
tam vždy vylievajú horúce slzičky. —
Pod zelený javor bratia chodievajú —
tam drahého brata horko plakávajú.
Oj, a k rozmajrínu bielušké dievčičky,
za Janíkom krásnym tam ronia slzičky.
A ten druhý hrob len dáždičok polieva,
len z neba mesiačik bledý ho sušieva.