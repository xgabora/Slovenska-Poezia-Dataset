--- KAPITOLA 1 ---

Nočné kolo
Všetko usnulo. Len ja čo stojím
od brata sna zabudnutý.
Tak mi je príkro, a tak sa bojím:
tisíc duchov v každom hnutí.
No, i tá svieca ako sa vzpiera —
Odpusť mi viny, bože!… Kdes’, viera?
Dumný zvon už polnoc bije,
a čo v tých hlasoch z veže stenuli,
keď sa už mestom, dlažbou minuli,
ku mne vchodia harmónie.

Moje myšlienky, jak kŕdeľ detí
kolo čiernej tably v škole,
každá v tie hlasy málo zasvieti
a uletí v dúm kostole.
Šuchot krídeliek zbúri tíšinu,
ona na steny založí vinu,
čo divotou zastenajú,
a ja si značím slabé obrazy,
čo mi myšlienka pestrá podrazí
na papier mojich predujatí.

Len ja čo stojím v pokojnom svete
pri nepokojov lampade,
len v duši mojej túžba sa pletie,
zabudnutie v druhých všade.
Lež mám tiež bôle v bôľnej nevoli,
sen dá na toho slasť, koho bolí
život odžitého bdenia.
Mne nie! — Obleťte jak ker, vtáčatá,
vy v mysliach mojich krásne dievčatá —
ker žije do premenenia.
4. jan. 1868

--- KAPITOLA 2 ---

Básnik
Ktože je to — básnik?
Či ho znáte, ľudia,
keď ho zvete menom,
menom týmto slávnym.
Veľké jeho dary
v svätého básnictva
zlatej šate skryté —
a do jeho srdca
stvoriteľom dané
drahé sú poklady.
Z týchto vám podáva
v šume mladej harfy,
citov rajských plnej,
keď noc sa rozlietla
na konároch prešlej
do snov vašej duše
ľúbo jako slávik.
Lež nepohrdnite,
že zo srdca jeho
miesto žily zlatej
ducha baňa tečie.
Odtiaľ načerpáte
tichej obživnosti,
veľkej bohatosti
večný, svätý nápoj.
Ktože je to básnik?
Človek! povedáte;
ale ktorý žije
vyššej napnutosti,
nadšenosti sladkej
vysokým orgánom;
ktorý, i keď ho tu
v zemštine vidíte,
bdelým, voľným duchom
nad vami sa točí,
vyššej ako orol,
vyššej ako chmáry,
vyššej ako hviezdy —
Tam pred pána trónom
u sboru serafov
v blesku si sedáva,
a v hlasoch nevinných,
jako posol boží,
pred vaše chalupy
krídla svoje zloží.
Slabý je on v tele;
ale mocný v duši,
a tvrdší nad Tatru.
Len keď spevy hacú
svetom z pŕs sa jeho:
zmäkne duša jeho,
a ľúbezným prúdom
na strunách obratných
varyta sa zjaví.
No, čože je básnik?
Je osudná hviezda,
na ktorú sa ľudstvo
zrakom svojich očí
i v najnižšom stave
môže dosť podívať.
On je Eól spevov,
on je reťaz časov,
on je rosa kvetín —
on je veniec ľudstva,
on je prorok boží.
6. febr. 1868

--- KAPITOLA 3 ---

Rada
Kejs’ mi povedala:
koho v srdci nosíš,
za koho sa modlíš,
koho sebe prosíš:
dal bych ti ja radu,
radu, dievka moja,
ktorá rada zneje:
daj srdcu pokoja.

Malô je srdiečko,
čo nám dnuká bije,
podľa toho bíja,
jako vôľa snije;
ale keď rozdráždi
obživok ten deva:
nemáš hrom nad srdce,
nemáš toho leva.

Daj si, krásna, pokoj!
Šanuj svoje krásy,
šanuj svet kol’ teba,
šanuj jara hlasy;
nuž ale povieme:
najprv tichosť býva —
Darmo: tichá voda
breh veľký podmýva.
7. febr. 1868

--- KAPITOLA 4 ---

Hosť
Hurt, hurt! tresk! plesk! — Na čože túto
bezočivosť si vykladať?
Choďte od mojich oblokov preč,
ďalej choďte kút svoj hľadať!
Azda zrovnávate sa so mnou!
Či neznáte, že som tichý?
No, len choďte zbohom odo mňa:
nechcem k sebe žiadnej pýchy.

Veď sa vás bojím, vy neznámi,
čo mi obloky trepete —
Či to tak, zdvorilosť taká
rodí sa vo vašom svete?
Ale čo s vami tu čas trávim:
dajte pokoj môjmu domu,
ta od oblokov! Viac netrpím
vašu prekliatu Sodomu.

Hurt! tresk! Zase nevolaný hosť;
čo sa robí, sklá brinkocú.
Darmo volám, darmo: že už dosť!
Lež dvermi, ak ku mne vnísť chcú.
Slobodno! Teda — všetko čuší,
nuž musím oblok otvoriť —
Ach! odpusť, vitaj! — neveď som:
bo nečul som ťa hovoriť.

Odpusť reči mojej poklesky,
brat verný vždy mojich citov!
Kdeže si sa tu vzal? Čudno mi,
jak kejs’ spod zeme vykvitol.
Pred tebou vždy sú moje dvere
no dokorán otvorené,
voľno i bez volania karty,
či ťa slasť, či smútok ženie.

Takto hovorím s pánom vetrom,
čo zastal na bielom koni
pred mojou chatrnou chalúpkou —
Priateľ — aspoň na pokoni
divo sa vzpäla s treskom ostrôh
paripa hor’ do výšavy,
a práve pýtať som sa ho chcel,
keď uletel — do Oravy.

No, neviem, na čo si vyložiť
neobyčajnú návštevu:
či ju k zázrakom žitia zložiť,
a či zakopať do hnevu.
Lež dačo vidno tu rovného —
ten pán a kôň maľovaný
v rodinstve stoja s ľahkomysľou
mňa — čo sa nerada haní.

Vetrom letia si ohňa iskry —
Človek je tiež kýs’ veterný;
lež lepšie: s bystrým živlom žitia
ostaňme si vždycky verní.
No, príďte, pane! Už vás poznám,
budem čúvať vaše kroky;
ak ale dakdy v tomto zaspím,
nepobite mi obloky!
7. febr. 1868

--- KAPITOLA 5 ---

Slávik a básnik
Ktože dodal hlasov
slávikovi spievať,
keď lampami nebies
očarený oblak
na krídlach ľúbosti
zíde do doliny?
Ten to, ktorý sadí
rukou nepoznanou
kvetiny nadchnutia
s vyšším zapálením
ako zore svietia —
zeleným pobrežím
srdca básnikovho.
Ktorý všumí do strún
svätého varyta
túžby vyššej vlasti,
sen svojho tajomstva.
Nečudno, že básnik
len básni a sníva,
jeho je pud tento,
ktorý vytekáva,
ale nevie odkiaľ.
Dva krásne pochopy
sú slávik a básnik!
Tamten je zvuk hája,
je krotiteľ skalísk:
tento je národa
svojho vážny címer,
všade je v národe,
v každom klase, čase;
a v ňom je celý kraj
aj krásou, aj smútkom:
on je obraz, rámec
celého Slovenska!
7. febr. 1868

--- KAPITOLA 6 ---

Spev a básnictvo
(Alegória)
Našou horou dve duše brodia,
jako by siroty boli,
srdca zväzkami v svet sa vodia —
jako z kŕdľa dva sokoly.

Jeden šuhaj a jedna deva:
dve neobyčajné krásy —
on značí v knihe, ona spieva
z prírody vykvitlé hlasy.

Nestrašte! Oni vás sa boja,
ich v svete neroztrhne nik:
bez nej on a bez neho ona
nemôž’ žiť — nie to márny zvyk.

Oni sú večne v jednej duši,
čo ich i v dvoch telách znáte —
neznáte ich tak, jak sluší,
nízko sú vaše úvrate.

Nechajte teda, keď v pokoji
vaše chalupy obletia,
oni rástli vo vyššom zdroji,
jako je zdroj planý sveta.

Mládenec píše, spieva ona —
nebeská to harmónia!
Znajte ich, z vašich krás výhona:
ona spev, on poézia.
8. febr. 1868

--- KAPITOLA 7 ---

Srdce
Z čohože je srdce, povedzte mi, ľudia,
že tak rozmanité city v ňom sa budia.
Keď stvoriteľ svetov staval veľké dielo,
v ňom najťažšie stvoriť srdce byť muselo.

Všetečný tento kus v boku našom žije.
Podľa svojej vôle: chytro… ticho bije.
Ktože mu rozkáže, kto biť, a či nebiť?
Keď ono odbilo, s ním musíme odbyť.

Z čohože je srdce, povedzte mi, ľudia,
že tak rozmanité city v ňom sa budia,
jako by strún všetkých zostavenie bolo —
všetkých smútkov, slastí, krás, vnád, rajov kolo.

Ktože zmerá jeho vysoké radosti,
v ktorých tonie hviezdna obloha mladosti,
a ktože vyčerpá tie hlboké žiale,
čo ním v zamútenom zaplavia krištále?

Srdce, naše srdce! Ach, ty si človeka
zo všetkých strán žitia pozbieraná rieka,
čo jednakým duchom vedieš kvet a smeti —
a s týmito prúd tvoj kdeže, kde zaletí?

Bože! veď si stvoril do ľudského tela,
či je to dač zlého, či je to anjela?
Stvorils' rieku: srdce, bez dna, bez zrkadla,
do ktorého iskra z duše tvojej padla…
9. febr. 1868

--- KAPITOLA 8 ---

Lúčba
[
1
]
Keby mi boh dal krídla víchra
  prečistiť naše chalupy!
Nech čistí — váľa, lomí, búra,
  kde je cit ešte pritupý.
A kde je cit zahnaný múľom:
  prepáli ho ohňom živým,
nech páli dotiaľ, kým nedôjde
  k srdca žilám spravodlivým.

Mnoho má svetiel tento náš svet,
  keď jasnou blysne oblohou;
lež každý svet má ohromný stín
  tam za sebou, tam pod nohou.
Len jeden dôjde k očiam pablesk —
  s ním sa hrnie tisíc tieňov,
a to je dávno vek brat veku,
  premena sestra s premenou.

Či v žitiach sveta nevidíme,
  keď sa zdvihne rozum skvelý,
na stá mrákav, čo ho chcú zdusiť,
  popri ňom sa rozšumeli?
Sebectvo je koleso zeme,
  čo ju krúti, čo ju vodí
zamliaždiť mrzko, čo ona nie,
  lež čo duch slávy vyrodí.

Či to nájdeme aj v národe,
  čo nemá závisti citu,
lebo je jak prvorodený —
  mladý v mladom svojom bytu?
Možno sa nájde, veď pri plnom
  nachodí sa vždy kvet prázny —
jeden v zbúrenej mysli, ume,
  a tento zas vážny, rázny.

Že je to tak: aj, to ma hnevá,
  že rod nemôž’ byť bez toho.
Ale nič! Deľ sa, chudá pleva,
  či nás málo, a či mnoho.
Oheň mi do rúk, pomsty fakľu,
  podpáliť zlej zrady dosky:
Nech bude čistý, kto je verný,
  a nech sa prepadnú — trosky!
10. febr. 1868
[
1
]
Lúčba
— pravdepodobne odvodenina od slovesa „lúčať“ (vrhať,
          metať), tu v prenesenom význame ako očista, ako proces vylučovania zlých, nezdravých javov
          z národa

--- KAPITOLA 9 ---

Zdroj spevov
(Zlomok)
Odkiaľže sa rodia spevy,
z ktorho sveta vážneho domu?
Či z ňadier útlych mladej devy
a či z mužských duchov hromu?
Prvý duch je k tomu pricintľavý
a k hlasom druhý je pritvrdý, tmavý…
Teda, kde tých dvoch ohlas žije:
tam sú spevov harmónie!

Tajdime napred do starého sveta,
kde sa obrovská jedna hviezda,
— jak kej nebola z toho neba, hniezda —
bleskami slávy trblieta.
Tak znejú dávne osudy:
veľkoduchému národu
z nej čistého hlasu, plodu
vytiekli prvé — mocné prúdy.
Blesk ten v šedine starej,
lež i teraz v kráse jarej,
je: Homér!

Tam nesie sa slávny Ilion!
V múraninách jeho sila,
nie hlasmi, jako keď Amfion
[
2
]
—
pohnú sa hnevom Achila.
[
3
]
Pod stĺpom bľadý starec sedí
v nepohnutí:
pri srdci lutnu drží v svätom obejmutí.
Krása na výraz sa lepí.
Maľuje žiaľ Priama dvora,
keď telo mrzne Hektora —
maľuje obraz, a — slepý!

Odkiaľ vybŕdla tá vnada,
čo kedys' z pien vyvstalá Lada
v ľúbosti srdca nosila?
Tá prostoty krása, sila,
na ktorú sa mocne vzpiera
od vekov postava Homéra
bez poškvrny, a bez tieňa.
Verte! tam bola príroda:
bariev a nadšenia sloboda.
Nie je voľný —
duch náš dolný:
on vyviera z toho prameňa —
visíme od toho — mena.

Teda je muž osud spevov?
Nie! V srdci básnika
oboch obličaj preniká:
krásny šuhaj s krásnou devou.
10. febr. 1868
[
2
]
Ilion
— Trója;
Amfion
— v gréckom bájosloví syn boha Dia a Antiopy, ktorý vedel nádherne hrať na lýru
[
3
]
pohnú sa hnevom Achila
a v. 28:
Maľuje žiaľ Priama dvora
— narážky na scény z eposu starogréckeho básnika Homéra „Ilias“, v ktorom je zobrazené ťaženie Grékov proti Tróji. (Achiles bol grécky hrdina, Priamos bol trójsky kráľ.)

--- KAPITOLA 10 ---

Ženiť — či nie?
Vrstovníci sa mi ženia:
  to je krása šuhaja —
Keď sa všetko dvojí, viaže,
  ožením sa už aj ja.

Ktorúže si, kohože si?
  Vravia — dobre od kraja.
No, nedbám! Poď, duša moja:
  ožením sa už aj ja.

Ale ak ťa budem bíjať,
  maľovaná dievčina —
a ty mňa budeš nazývať
  za dákeho zlosyna:

akože to bude s nami?
  Bojím sa toho raja;
ale keď sa všetko žení:
  ožením sa už aj ja.

Veďže je toto rad sveta,
  jedna periel krásna vojka:
ja tiež nechcem byť samý,
  radšej budem — dáka dvojka.

Ale ja neviem vyberať —
  Ach, od kraja, od kraja
človek často planô kúpi —
  tak neožením sa ja.

Veď je to ozaj starému —
  starým ľuďom dva svety;
ale krajšie majú, cítia
  vo voľnosti ich deti.

Počkaj, ľúba, krajšie časy —
  ja pod percom, ty vo venci:
takto devy sú vám krásy,
  takto hodní aj mládenci.

Dosť času, oj, dosť času!
  Ja ešte chcem pekne snívať,
a len v diaľke — v duši blízko —
  s dievčinou mojou si bývať.

Lietať ako dva motýle
  z kvietka zas na druhý kvet,
nech sa díva, kto nevidel
  svätej lásky čistý svet.

A povedia — že som mamľas:
  bojím sa toho stavu —
Nie!! Lež to jako by si
  pod trlicu dal hlavu.

Ja sa veru nedám zviazať,
  moji milí priatelia;
lebo potom, keby som chcel,
  viac ma už neoddelia.

Počkajme my, moja milá,
  do obstarnej jaseni:
vtedy sa pozhovárame
  o vydaji, ženení.
23. febr. 1868

--- KAPITOLA 11 ---

Študiosus
Trebárs som ja študiosus —
  no, veď je to nič zato,
čo i nemám, budem ja mať
  pri boku raz tiež zlato.

Hej, keď zanechám už Jénu:
[
4
]
vtedy budem ja blahý
prekračovať v Pánu jménu
  sväté oltára prahy.

Zvony ma dnu zavolajú,
  to je potom krásny hlas —
No, nebude z môjho šťastia
  chybieť, cítim, ani vlas!

Že som ešte študiosus —
  dobre mi je, že to som:
nemusím sa aspoň merať,
  zaneprázdňovať s losom.

V jednej knihe celý svet mám,
  ad animam
[
5
]
svet celý;
neverili by mi ľudia —
  ale keď už zvedeli.

Mám ja čosi v mojej knihe,
  v mojej knihe čos’ žije;
dve krídelká poézie:
  rytmy a kadencie.

Dva kvietky sú to, a pekné,
  z jednej vetvy jedným kusom;
pamätám: raz som ich našiel,
  keď som bol botanikusom.

Ale kvietky všetky zvädli —
  iba tie dva ešte nie:
jeden kvitne krásnou krásou,
  keď sa druhý zelenie.

Rád som, že som študiosus —
  mňa aj Parnas pozdraví,
a keď sa mi práve žiada:
  odtrhnem si kus slávy.

Príde jedna krásna ku mne.
  City mi po nej zatúža.
A ona mi sladko povie:
  miluj, ja som tvoja Múza

Vtedy ma napadne chvíľka:
  ani som nie viac morosus,
[
6
]
poobjímam, kto len žije,
  ako dobrý — študiosus.
25. febr. 1868
[
4
]
Hej, keď zanechám už Jénu
— do Jeny chodili Slováci v minulosti študovať evanjelickú teológiu
[
5
]
ad animam
— k duši, k duchu (lat.)
[
6
]
morosus
— mrzutý (lat.)

--- KAPITOLA 12 ---

Keď príde jar!
Keď prídu naspäť krásne kvety
  a sadnú si do doliny
ku potôčku, v jeho zrkadlách
  obzierať sa sťa dievčiny,
čo ľúbosť majú pred srdiečkom,
  lež dnu volať ju sa boja —
a kvietky lásky nielen dolu,
  lež aj na horách sa zroja:

vtedy ja tiež k prírode stúpim,
  zobjímam jej zlatú šatu,
čo vyšívala sama Flóra —
  No slovenskému dievčaťu
dala z rúk si najkrajšiu krásu:
  z dúh uvité amaranty,
k modrým jej očiam svetovládnej
  dôstojnosti brilianty.

Keď jaro príde, zhučia spevy
  po húšťach našich slávikov,
keď milý vlak oblaka zíde
  poľanou ohnivých vznikov.
Na konári sa zakolíše
  útlou vetvinou odenom
divých holubov bystré hajno,
  hrdličiek v riadku spárenom.

Pod ústrešia stane lastovka,
  sťa bohatier v svojom hrade.
Nechám ju: pekne štebotávať
  bude mi v tom našom sade.
Bude to krása! Päť životov
  prinesie mi každá stupaj…
Ak ustanem — no, veď oveje
  vetrík sladký čela krupaj.
29. febr. 1868

--- KAPITOLA 13 ---

Valachova
Už vŕšky kopnejú,
  dolu do doliny
bystrý potok beží
  z včerajšej snežiny.

Pustili sa ľady
  slniečkom ohriate,
čo púšťa pablesky
  v čistom, novom zlate.

Grúne, moje grúne!
  Navštívim vás zase —
chytro ma poznáte
  po reči, po hlase.

Spiež mojich ovečiek
  preletí dúbravy —
v cengotu zastane,
  kde sa pasú kravy.

Ovce moje, ovce!
  Do jednej ste biele:
počujete pískať
  vášho — od nedele.

Tá moja fujara,
  veď sa poozýva:
na zemi širokej —
  aj kde pánboh býva!
1. marca 1868

--- KAPITOLA 14 ---

Potešenie
Neboj sa ty, dievča,
  chudobného stavu:
  zohneme sa oba,
  neprebijeme si
v dverách našich hlavu.

Palota má svoje
  slasti, v nich sa dusí;
  a my že nemáme:
  nám sám pánboh pošle —
svojho neba kusy.
17. mája 1868

--- KAPITOLA 15 ---

Boli sme!
Bolo jedno dievča
  mladuškej podoby,
oči jednej hviezdy,
  líčka jednej doby.

Ticho bolo ono —
  bez pýchy, bez chvály;
ale ho aj sporo
  v svety odobrali.

A bol jeden šuhaj:
  pri dievčine býval,
aj keď ona ušla:
  o nej vždy len sníval.

Ľúbili sa oba
  jako holúbčatá;
veď on ľúbil sestru —
  a ona zas — brata.

Takto sme my boli
  kedys’, sestra moja:
rozlúčili sme sa
  preč — do žitia boja.

A či ešte ďalej
  samotne pôjdeme?
Povedz: jak sme boli,
  či ešte budeme!?
20. mája 1868

--- KAPITOLA 16 ---

Jarný ples
Rajské slnce, nebies krása,
  tys’ sa vyvýšilo zas
na oblohu, ktorou hlása
  stvoriteľa — svetov hlas!
Tys’ uhrialo zemskú hrudu,
  aby nádej vydala
tvojím svetlom bohoľudu:
  činnosť tvoja — bohom chvála!
Chór
Utíchnite, moria búry,
  peňte, bystré potoky:
  nestaví vaše toky
ťažký záster žiadnej zúry!

Láska hreje živlov žily,
  krása zase odieva;
  a dve tieto kto tvorieva?
Hor’ — ten otec náš milý!

Skočne dolu dolinami,
  peňte, bystré potoky —
  Jest, kto spravuje kroky,
jeden múdry boh nad nami!

*

Vyjasnelé rúcho sveta
  holé brehy zatočí:
a tu z lístia, a tu z kveta
  svet nový zas vykročí;
pekne je v ňom sa podívať,
  uzrieť celú oblohu,
a s obzorom týmto bývať
  v svojom stvorci, ach! v bohu.
Chór
Vyššej len, škriváne blahý,
  hlasným spevom a zrakom,
  no, tam nad tým oblakom
prebýva tvoj, náš boh drahý!

Sem sa, ľúbení priatelia,
  hor’ sa v túžobnej duši!
  Tomu chválu vzdať sluší,
jeho ruky nám tak velia.

Pekná je božia príroda;
  lež najkrajší v nej človek!
  Vtáku! spievaj dlhovek —
Krásna je žitia sloboda.

*

Svet ten teraz dom je nový,
  v ňom vrie vnadočistota:
Hluk tu, tam tieň javorový,
  a povetrím spevota.
Vyjde zora, omdlie zora,
  omdlie slnce, prídu stá,
tisíce hviezd z tvorca dvora —
  slávnej noci čudesá.
Chór
Naša zem sa v kráse krúti,
  no, zatočme sa aj my,
  dolu s horkoslzami,
aj z nás radosť nech sa prúdi!

Celý svet, jak jedna ruža,
  v nej sme barva a vnada,
  ktoré tvorila Lada —
tŕne sú dol’, nás nesúža.

Vej, vetríku, od východu,
  odkiaľ prišla krásna jar,
  zaveje sa smutný már
dúhovinou májorodu.

*

Jaro, krásny oddiel roku,
mladosť, krásny oddiel žitia!
Ach! vás poznať — vencovitia
po túhe, po hlase, kroku.
Chór
Zatočme sa, k plesu smelo!
  Tu je zemskožitia raj,
  zaletieť ta — v mladý háj —
operuťme naše telo.

Zelenosť, v nej púčok biely:
  obraz peknej premeny,
  sťa keď závoj zelený
strie pozor serafa skvelý.

Poľana sa tiež zelená,
  v ňu strmé hľadia skaly;
  ach! aj tie by vydali
kvet; lež nemajú semena!

*

Oráč nechal kút chalupy
  a prázdninu stodoly;
pluhy ostrí a zas tupí,
  honiac nesporé voly.
Po lúkach bystré barance,
  jako kŕdeľ holubov,
prevodzujú svoje tance
  so spokojnou úľubou.
Chór
My sme mladí! chlapci moji,
  nám pristane skok a spev!
  Nemožno to, aby krev
mladá ostala v pokoji.

Hore stráňmi, dúbravami
  nech sa vrtí družstva hlas,
  kde najmenšia byľ a klas —
nech vie, že je jaro s nami!

Poskakujte, pekne — rúče,
  čo aj zmliaždime trávku:
  zdvihne ona mladú hlávku,
keď odhasnú slnca lúče!

*

Lastovička domčok stavia
  aj pre svoju chudobu,
a pri ňom sa vyrozpráva,
  krotí ľudí porobu;
a prosí škrečných šarvancov,
  aby jej nehýbali —
a zas do ústrešia rancov
  lepí pyšťok jej malý.
Chór
V plachtičkách vybielených
  brodia dievčatá
po medzičkách zelených,
  popod kríčatá:
ruky biele trávy kosia;
  a z tráv skrvavená rosa
žľabinou sa srpa cedí;
  nad devami hor’ na skale
stojí v túhy vrelej vale
  jeden, jeden šuhaj bľadý.

*

Do kola sa, vy dievčence,
  jak do kola idú vence,
zakrúťte sa pekné, mladé,
  peknej jari v krajšom sade!
Chór
Zem sa krúti kolo osi:
  aj my sa kolo seba,
  s tým sa aj kolo neba,
ktoré srdce v sebe nosí!

Kto neverí žitiu, jaru —
  ten je nie z veselých dôb.
  Nech si ide hľadať hrôb —
s plačom obeť — ku oltáru!

Radosť, ples — aj v tmavej dume.
  Bľadý mudrák na priedomí.
  Nešťastník — nech ruky lomí,
kto s jarom plesať neumie!
20. mája 1868

--- KAPITOLA 17 ---

Prečo ste ma, moji…
Prečo ste ma, moji, nenechali v stave,
v ktorom som sa zrodil, najprvšie sny sníval,
prvé hlasy učil, boha, svet poznával —
Či ste len to chceli, bych s vami nebýval?

Či je nie dosť veľká naša chalupôčka
aj mne dať jeden kút, teplej lásky miesto?
Načože ste, načo —? Dedinôčku moju
neprevýši žiaden palác, žiadne mesto!

Vysúdili ste ma z domášneho kolia,
ani vták nenúti mlaď zo svojho hniezda;
a bárskoľko ich je v širokom nebesku,
nespadla zohnatá ani jedna hviezda.

Otče, čos’ ty myslel? — Keď jaro prichádza,
koľkoriadna brázda vyhreje ti čelo:
odmenilo by ťa teraz dieťa tvoje,
ale poslal si ho, v žiali uletelo.

Mati starostlivá! chovala si pomoc;
keď pod ťarchou žitia oslabne koleno,
keď ruky odklesnú v každodennej práci —
kto ť’ odmení aspoň zodvihnúť vreteno?

Či som ja bol tak zlý, neverný, neľúby?
Šak nie!? mati drahá, častos’ povedala,
v slzách roztopená, že by ti žiť ťažko,
ťažko bolo bez mňa. — Kej si ma nemala!

A predsas’ bezo mňa, aj otec sám orie,
a ja kráčam ďalej od vašich pohľadov;
mňa uchytia svety — predsa ste vy dobrí:
krajší svet tušíte — mne — nad zemou bľadou!
31. mája 1868

--- KAPITOLA 18 ---

Onedlho
Onedlho zase
  vidím si rodinu,
vidím naše polia
  a na nich dievčinu.

Ako slnca žiara
  objíme v závoje
obzor: objímem ja
  tak si týchto troje.

Objímem rodinu
  a ona zaplače;
lež pod slzou srdce
  zveselené skáče.

Vyjdem do dúbravy
  a na naše skaly:
slávnych časov vence
  z nich dávno spadali.

Poprezerám polia
  a naše záhony,
keď sa na nich zbožia
  v hravých vlnách kloní.

Ach! malebný kraju,
  toľkej krásy baňa,
že jej neviem mena!
  A predsa ťa hania.

Navštívim dievčinu,
  keď poľom zastala,
a budem ju prosiť,
  aby zaspievala.

Ona mi zaspieva
  z tôň národných stromov:
„Slovensko, zem krásna! —
  Slovensko, môj domov!“
V júni

--- KAPITOLA 19 ---

Homôlka
[
7
]
Homola, homôlka!
  Kto pod tebou leží?
Snáď minulosť sveta,
  čo vždy vopred beží?

Čis’ hádam homôlkou
  víťaza, hrdiny,
ktorý mocnou rukou
  viazal mocné činy?

Čis’ hádam vojínov
  tisíce pokryla,
keď sa vrahov drzosť
  na vlasť oborila?

Tys’ videla Jiskru,
  husitov žehranie:
asnáď tys’ schovala
  ich mohutné zbrane?

Abo poklad držíš
  vo svojom náručí,
o ktorom sa otec,
  vnuk, potomok učí?

Alebo tys’ slávy
  dávnej stanovisko,
abo čiat všetečných
  krvné bojovisko?

Dosť na tom, homolou
  ostals’, vŕšok sivý,
nad tebou zahrnie
  niekdy oblak divý.

Chmáry vzchodia vôkol.
  Spoza hôľ sa valia
a to naše nebo
  na smutné nám kalia.

Zasvietilo slnko
  do kvapák dažďových:
nasialo nám poľom
  kvieťatkov dúhových.

Zišla dúha pekná
  aj dol’ do dediny:
chytali ju k zdobe
  tie naše dievčiny.

Vraveli, že pije
  na čistom potoku:
utekali ku nej
  v chytrom, spešnom skoku.

Napiže sa, dúha,
  daj nám svojej krásy!
„Dám vám s mojou krásou
  lež aj moje časy.“

A tie naše devy
  nerozumia rade:
zmizla dúha, ony
  ostali zas bľadé.

Dúha uletela
  dolu bystrou vodou;
leteli dievčatká
  za svojou slobodou.

Leteli k Orave,
  že si vrátia časy;
ale len neprídu
  s časy tie ich krásy.

Potôčik uchytil;
  odniesla Orava —
a to smutné more
  po ich hroboch pláva.
V júni 1868
[
7
]
Vŕšok tak menovaný v chotári našom.

--- KAPITOLA 20 ---

Milý mi je šum hôr
Milý mi je šum hôr —
  sťa rajom mi kynie,
v ktorom duša tesná
  široko rozplynie.

Tu si sadnem pod strom
  haluznatý, mladý:
mlunná jeho krása
[
8
]
rozkoš do mňa sadí.

Tu mi na um zíde
  Jánošíka sláva,
kým korunou bola
  hájom jeho hlava.

Jak hrdo chodili
  pod tými si smreky —
sťaby im súdené
  žiť bolo naveky;

poddanosť neznali,
  otrokmi neboli:
tí bujno vykvetlí
  dvanásti sokoli.

Sťa bych teraz videl
  pohľad Jánošíka:
rozkaz dáva tamtým
  barva jeho líka.
[
9
]
Teraz je ružová:
  mladí bežia k sudu,
natočia čerpáky —
  a gajdice hudú.

Teraz slasťobľadá —
  sťa búrka po boji:
obľahnú si vatru
  dvanásti v pokoji.

Teraz je splašená —
  krv zbehne za väzy:
„Hore, chlapci smelí!
  Tam črnčia reťazi.“

Milý mi je šum hôr:
  báje mi rozpráva,
jako padla krutá
  Jánošíka hlava.

*

Milý mi rumeň zôr,
  keď po hore bľadne,
a doňho holúbkov
  pár ľúbený padne.

Tak si hrkútajú,
  jako svet ten vraví:
ona má moc túžieb,
  a on je zvedavý.

*

Milý mi hôrny chór:
  veľký triem
[
10
]
prírody,
kde vtáčky spievajú
  piesne si slobody.

Tak im pekne ide —
  ktože ich to učí?
Či šum pilný stromov,
  čo lietave hučí?

Oj nie! Spievať učiť
  im šumu netreba:
učil ich sám pánboh
  z vysokého neba.

Milá mi tá hora,
  hýbe sa, lengá sa —
Ach! to je tá Tatier
  nevídaná krása!
V júni 1868
[
8
]
mlunná jeho krása
— blýskavá (Kál.)
[
9
]
barva jeho líka
— líca (Kál.)
[
10
]
triem
— terem, sieň, priestor

--- KAPITOLA 21 ---

Pekný zjav
Cez dvory, cez dvory!
  Tam dievčatko horí,
hej, dievčatko horí —
  cez dvory, cez dvory.

Puknul šmiškým bičom,
  ozvala sa stráňa;
do nej slnce skvelé
  teplý pablesk ráňa.

Napred drabinovca
  štyri biele voly,
šuhaj zvolá „hajsa“
  a idú po vôli.

Ten vencoš — tam roháč,
  a tu-tam sivôňka,
vybehne proti nim
  mladušká Ilonka.

Nie tak proti volkom
  ide Iloníča,
hej! bo lepšie pozná
  ich si pohoniča.

Zahrkotal svoreň
  v bukovom oplene;
sadlo dievča na voz —
  pohonič k milene.

A sťa to koliesko
  na osi sa točí,
tak jej srdce sa v pŕs
  zvlnenej úboči.

Pozrela na Janka.
  Či tak — okradomky?
Nevidím, nie dobre,
  bo zašli za stromky.

Janko bičom plieska,
  hoj, už je deľako.
Škoda, že hneď mizne
  zjavenie sa takô.

Ušli mi spred očí,
  ostali koľaje
hlboko vrezané —
  Aj v tých ľúbosť vlaje.

Kdeže sa povezú?
  Vedieť mi netreba —
Dobre viem: oni sa
  vezú už — do neba.
V júni 1868

--- KAPITOLA 22 ---

My ešte len začíname spievať
Prekvitali slávne už národy;
lebo žili u svojej slobody,
čo im krídiel podala.
Lež všetko má vždycká svoje práva:
aj v slobode rod mnohý skonáva —
kde v slobode necnosť nastala.
Pevne stáli niekdy brány Ríma;
ale vláda sama seba sníma,
sila svoj stán rozbije.
Žiť — potom: mrieť — to sú dvojné dumy;
tam stĺp lesklý, tam už z neho rumy.
Všetko časom život odžije.

Čože bolo, čo národy zhaslé
povýšilo k žitia sile
a čo vekmi drží samorastlé
brečtany na ich mohyle?
Čo ich deje potomkom spomína:
— Mútne Slávom smutného Devína —
dym aténsky svojho Periklea,
Praded jeho hnevy Achilea —
[
11
]
Boli hlasy, boli slová,
čo zrodila lutna básnikova.
Ač aj básnik dávno hnije:
pieseň jeho predsa žije.
Ač aj národ vlna Léty kryje,
v piesni tej on predsa slávne žije!
Neboj sa, národe mladý!
máš ty krásnych nádej’ sady.
Z národov minulých vidíš: tvoje kroky
kým slávy dôjdu, žiť koľké majú roky!
Život veľký v budúcnosti máme.
— Pleseň starej slávy nachytre sa láme.
A čo nám má slávu živú upevnievať:
my len ešte začíname
spievať!
3. júla 1868
[
11
]
dym aténsky svojho Periklea, / praded jeho hnevy Achilea
— narážka pravdepodobne na slávneho dramatika Periklovej doby Sofokla a na Homérovu Ilias

--- KAPITOLA 23 ---

Stará lipa
Ktože teba sadil,
  lipa, lipa stará?
Sťažka pamätáš už,
  kedys’ bola jará.

„Pamätám, pamätám,
  zárod môj tu vťatý;
a kto ma sem sadil:
  ded dávny — dvadsiaty.“

Vzdychla stará lipa,
  keď odpoviedala
ťažkým, vážnym šumom —
  sťaby veštiť znala.

A tie jej konáre
  tupo zhrkotali,
sťa polnočná kostra,
  keď ju vetry vzali.

Hučal šum, nie divý,
  sťa vľúdny, vzdelaný,
nie zdarma stoletmi
  bol on presievaný.

*

Rodil sa prvý vnuk,
  lipa ho videla,
sladkými vetvami
  ho poodievala.

Vystavil pod lipku
  strašlivú Morenu:
ctil jej hrozný pohľad,
  koril sa jej menu.

A vnuk bol statočný,
  hospodáril riadne:
z jeho prác ani strom —
  lipka nevypadne.

A keď už zakvitla
  milovonným kvetom:
z liečnych kvetov poslal
  rodinám si svetom.

A kde len zaviazli
  rodnej lipy lieky:
ostal tam cit zdravý
  za národ naveky.

*

A prišiel vnuk druhý;
  mal on krásne devy,
čo rodné pod lipou
  spievavali spevy.

Pri mesiačku svetlom
  konope lámali,
a na lipu vonnú
  často volávali:

„Lipka, naša lipka,
  už si viac nie hybká.
Poraď, lipka, poraď!
  Kde si mužov hľadať?“

Nevravela lipa,
  ticho sšuchotala,
a za Slaviana sa
  každá z nich vydala.

A veľký bol rod náš —
  v štyroch stranách sveta
vlniacich vĺn morí
  pevnosť ho obletá.

*

Zakvitnul vnuk tretí:
  mal slávneho syna,
deje ktorho Slovák
  milerád spomína.

Kde len vtrhol zlý vrah:
  trest naňho vytasil;
víťazil, keď boril,
  staval, keď zvíťazil.

Mocne zdržovala
  kraj ten jeho ruka:
či je nie v pamäti
  šabľa Svätopluka?

Lež víťazný otec
  zložil nakríž ruky:
v nesváre — do vlasti
  vtrhli cudzie pluky.

Zaros, lipa, zaslz!
  Slovenská rodina,
tu sa slávy tvojej
  omar započína!

*

Zaplakal vnuk štvrtý,
  zaplakal aj piaty —
a tak zaplakali
  vekami dvadsiati.

Čo slovenskej slávy
  vekami ubudlo:
novými vekami
  viacej nepribudlo.

Videla tlieť slávu
  lipa na úvrati,
zošliapali z vlastnej
  diabli ju postati.

Videla mrieť mdlobou
  tie slovenské kraje,
aj vyrvanú medzu
  zo svojej koľaje.

Čula kol’ Devína,
  jak žiaľ rodný vlaje,
a do žiaľu tohto
  jak jej zlosyn kľaje.

Videla trón v prachu
  zlatý Vyšehradu;
všetko znala k Baltu
  dol’ od Carihradu.

*

Lipa stará, lipa,
  pamätáš tie časy,
kde ešte svietilo
  slnko rodnej krásy?

„Pamätám, oj, je to
  deľako, môj vnúčok:
z tej velikej slávy
v pamiatke mi ostal
  už len jeden púčok.

*

Strhla sa divoká
  búrka od východu:
či to len od chmáry,
či, čo zem tu bydlí,
  bezbožného plodu?

Lipa sa zvalila
  pod cudzou sekerou —
Či skrz toho víchra?
Či tou vzteklou búrou?
  Či rodnou neverou?

Rode môj, kde si ty?
  Hrobom otočený.
Nespomínaj slávu:
zri peň suchý kmeňa —
  večnes’ omarený!

Zazvonil celý svet
  na pohrab národu,
čo sa slovenským zval:
aby druhí mali
  priestoru, zem, vodu.

Radi zazvonili,
  radi pochovali.
Bože! trestať vrahov,
stvoriť späť zmliaždených
  ty si už ustály!?
[
12
]
*

Zorička zablysla
  východom, západom:
hrobné ticho bolo
  nad slovenským rodom.

Jar s jarom prichodí,
  preletá, prezerá,
čis’ ten peň k dačomu
  starý nepoberá?

Vykvitla jar jedna
  s živenou od buka —
Rodáci! suchý peň
  okrial — hľa! sa puká.

A už mladá lipka
  rastie do výšiny;
prešumieva — kol’ nej
  spevavé dievčiny.

A vek mŕtvy zrodil,
  mŕtvy vek, vek živý;
sem sa, bratia verní
  a do práce chtiví!

*

Bude Slovák, bude!
  verte, že to boh dá,
čím býval inohdá,
  no, aj lepším bude.

A lipka nech rastie
  z pňa suchého jará:
daj, bože, by žila
aspoň rokov, stoliet
  toľko, jak tá stará.
V júli 1868
[
12
]
ustály
— ustatý (neolog.)

--- KAPITOLA 24 ---

Mladá trávnica
V trávniku dievčatko žalo
  u tichunkej vody.
Malo ono v bielej tvári
  dve ruže slobody.

A tie ruže krásne boli,
  jako žiadne kvieťa,
za ktorým z dediny mykne
  na jar poľom dieťa.

Žalo ono, dlho žalo;
  spievalo piesenku,
a tá pieseň takto znela,
nechajúc dušienku:

„Nezvädni mi, nie, trávička,
kým len kvitnú moje líčka;
keď odkvitnú líčka moje,
zvädne nás potom oboje.“

Počúval to v druhej strane
  z hrdého kaštieľa
mladý pánko, a duša v ňom
  zrazu ochorela.

Na okno si oprel hlavu,
  V srdci hnutie tuší;
ach! ale svet, aj tie múry —
  všetko, všetko čuší.

Všetko čuší, iba slza
  na chladný múr kvapká;
ale slza je len slzou,
  aj tá len odkvapká.

A dievčatko odspievalo,
  v svet slalo piesenky.
Vnišlo do čerstvej vodičky
  vlniacej po členky.

Tam umýva si nožičky
  z krvi trávky bľadej,
zrazu šramot predesí ju
  spoza jelše mladej.

Hľa! on to bol, mladý pánko;
  tvár sa mu zardela,
či od hanby? — Zmútila ho
  tá postava biela.

Vraví jej on, vraví slová,
  k potôčku sa točí;
ale ona pohotová
  vždy len naspäť kročí.

„Počuj, dievča, pekné si ty,
  keď ti mám poviedať;
spýtaj sa matere svojej,
  či ťa chce za mňa dať?

Ak ťa dá, tak, krásna, s tebou
  blahý, šťastný budem;
ak ťa nedá, tak tým nikdá
  v živote nebudem.“

A dievčatko ušlo šťastne
  poviedať materi;
lež že by to isté bolo,
  sama si neverí.

A ten bľadý, mladý pánko
  už vám vyštudoval:
školy, triedy a knižnice,
  všetko vám pochoval.

Čaká devu pri potôčku,
  či nesie odpoveď.
Či mu nesie blaho jeho,
  či len chladnú spoveď.

Lež dievča, čo rado žije
  panenskému stavu:
nie tak schytra podá jarmu
  ovenčenú hlavu.
V júli 1868

--- KAPITOLA 25 ---

Z našich dva zvyky
Rode môj, ty opustený,
rode môj, ty zhanobený!
A opustenosť tá tvoja
čože rodí?… Rosu boja.
A tá tvoja zhanobenosť,
a tá tvoja spotupenosť —
zariadi sám pánboh pravý —
bude ratolesťou slávy!

*

Počujteže ma, poviem vám čosi,
čo na svoje zabúdate
a po cudzích sa motáte
obzoroch, chtiac ukrotiť zlé losy.
Lež zaprite srdce svetu,
jak bez slnca, kalich z kvetu.
Zavrhnite tupé kriky —
v tichom hlase si spomnite
o slávy starej úsvite!
Na Slovensku jak sa deje,
každý šum kde cnosťou veje:
poviem vám dva krásne zvyky.

*

Keď sa rozvijú bučiny
a zmladia driečne jedlice,
zašumejú zhybné háje;
a k mládencu od dievčiny
spevom keď zaznejú báje;
keď už vchodia Turíce
včasnou zorou do dediny —
vtedy je ten náš pekný zvyk,
jak na svete z rodín nemá nik:
pred obloky sadiť máje.

*

Dievčinka si ešte drieme,
o hviezdiciach pekne sníva,
ešte so šuhajkom býva,
za ktorým mrú devy zeme.

Jej sníkom zaprené oči
ešte vidia bránu neba:
ach, darmo sem dolu skročí,
tu nerastie tá veleba.
Ešte dýcha, hruďou vlní
vzdor duše nevinnej plný.
Ešte tam sa kdesi točí,
v druhom svete,
kde sa stužka v jej vrkoči
sedembarvnej dúhy pletie.
Potichu, potichu,
pod oblokom: klep! klep!
Prelomí bráničku,
kto ide naoslep.
Len kvetiny čo počujú
chodiť šuhajov v záhradke;
ale aj ony milujú
na svojej uzučkej hriadke —
ďalej sa pohnú,
k nemu sa zohnú,
nedeľako jeden máj,
nedeľako druhý máj,
oba opustili háj:
ten nazerá do obločka,
ten chladí jej modré očká —
a v tom šumu lásky báje,
ach! vy máje, krásne máje!

Vyjde slnko spoza hory.
Dievčinka očká roztvorí.
Slnko vrcholce pozláti.
Dievčinka vyzrie z obloka,
k nej veje jedľa vysoká —
Dva máje,
jeho skutky a jej ráje.
Pozná ten pás kôrkou svätý,
čo sa ovína okolo —
takej lásky viac — nebolo.
Či sa vám ľúbi zvyk prvý? —
Jak je pekný, tak nevinný.
Nie sú v ňom hrdinské činy,
nač’ mladosti čaša krvi?
Mladosť sa bojí objemov krutých
— najmä naša slovenská mlaď —
bojí sa potvor v kovy obutých;
lebo má svoje obzory,
kde v nich len ľúbosťou horí —
Slovenská mať — na ňu si hľaď!

*

Keď sa slniečko vyvýšilo hodne
nad Tatru, nad jej poľany,
a prižne zemou svoje si pochodne:
tam zraje, a tam ešte kvitne
bez chmárovej pohany —
lež ešte slnku východom nesvitne:
zbližujú sa krásne devy
von z dediny
na lúčiny
trhať kvieťa, spievať spevy.

Vijú vence
naše milené dievčence:
Choďte, kvety, ta do venca,
pošlite môjho mládenca!
Berte, berte mladosť moju
ku pokoju,
šírym svetom, prudkým letom,
kým prídete na kraj mora,
do toho všezeme dvora,
na piatom alebo desiatom úsvite,
ach! len potom povädnite.
Vijú vence
naše milené dievčence:
k svojim líčkam jednu krásu,
do venca zas druhú krásu.

*

Lúka v radosti slzy pustila,
slza jej je slzou; rosa,
po nej devička blúdila,
či letela bielobosá.
A zore rastú, kvitnú východným obzorom,
v potôčku strmom sa vlažia,
k potôčku sa blížia — veselým rozhovorom —
devy, čo po láske bažia.

Ktorá sa prv vydáte,
ktorá teraz tohto roku?
Zverte taj ten môjmu toku,
naň venčoky vaše klaďte.

V spevoch pustili čerstvé venčoky,
dolu letia už potôčkom.
Každá nahýna svoje si boky,
a hľadí zvedavým očkom:
či ona bude choťou
toho roku
vyjdúc z panenských životov?

Jeden uletel napred druhýma
a slza slzne milej očima:
okrášlia mladuchu devy —
ešte spevy, ešte spevy.
V tance jaré dlhé splynú,
v nich slovenskou nivou hynú.

Vyšlo slniečko: obzeralo sa
na tie dievčinky, čo sa
svetom krútili.
Na chodník sa privrátili.
Niesli do dediny
kus peknej noviny,
od kraja k druhému kraju:
na zimu koho vydajú —
Komu? — veď ste veľké vy slovenské kraje —
Jednému z tých, čo sadili máje.

--- KAPITOLA 26 ---

Na poli
Po dlhých, ťažkých dňoch obzriem sa zas na vás,
  vy môjho rodiska milotvárne polia!
Že lanský kvet viacej nevidím šumievať,
  žiaľno, žiaľno mi je, a žiale vždy bolia.

Ale moja myseľ vyjasní sa preto,
  aj keď srdce prudký príval bôľov morí;
tak je to s človekom! — Rozmanitosť planá;
  každý úd inšie chce, inšiemu sa korí.

Choču osiralý! snáď od lona Tatier
  zablúdil si smutno? Dumáš si pokorný;
tvoje zraky tiahnu, jak vták v jarokraje —
  Kdeže? — Tam, kde osud nehromží odporný.

Chmára biela valí nad temenom sivým,
  ustala. Krídla si na boky založí.
Ty ju vďačne prijmeš; hej, viem, nazdáš sa vždy,
  že je ona lepších časov posol boží.

Sedla na poľanu dlhým, temným šiatrom.
  A jak dcéra mŕtvu otca tvár porosí:
slzami hustými skropila úplazy,
  skalou tvrdou Choča vyryla ponosy.

A tie stráne tamto, čo moje rodisko
  zôkol dookola ľúbosťou objali!
Nová šata na nich šumeje a vonia —
  Zraky moje! po nej tichunko, pomaly.

Toľko jest tu obzrieť! — Pekná je otčina,
  uvitá zo skál, stráň, hájov, stromov, kvetov,
a v najmenšom kvietku, piesočku skaliny,
  stá mladých obrazov, stá ľúbosti svetov.

--- KAPITOLA 27 ---

Po smrti v živote
Oravou v dolinu
plte odleteli:
odletel mi s nima
aj môj život celý.

Ľudia, zle myslíte,
darmo ma kľajete!
Jak bych bola živá
v tomto mŕtvom svete?

Oj, aj ja odídem,
neskoro je — potom;
ale prv čo robiť
s tým mojím životom?

Mŕtvy mi je svet ten
jak jedna mohyla;
boh súdil — by som v ňom
po smrti chodila.

--- KAPITOLA 28 ---

Blahý muž
1

Len o dve jabĺčka
  celého som leta
prosil pána boha:
by im prial pekného,
  príhodného sveta.

Začervenali sa.
  V zretiu trošku zbľadli.
V deň peknej jaseni
do môjho náručia
  znezrady mi padli.

Tu ich mám v náručí
  oboje červienča:
tu ich mám na tvojich
maľovaných líčkach,
  mladé moje žienča!

2

O dve nezábudky
  prosil som neba žiar,
aby mi nezvädli,
lež držali barvu,
  akú má nebo tvár.

A hľa, vyslyšal ma
  dobrý pánboh z neba:
tie dve nezábudky
mám ja v modrých očiach,
  ženička, u teba!

3

Keď som kosil trávnik,
  dva tam ruže púčky.
Zaprosil som boha,
aby mi ich jaseň
  nevyrvala z lúčky.

Rástli ony, rástli,
  pod tichým klenutím;
niekdy sa zatriasli
pod včielkou hostivou,
  abo vetra hnutím.

Tie dva pekné púčky,
  dve sú to ružienky,
medný bozk z nich plynie,
sú to ústka milé
  teba, mojej žienky!

--- KAPITOLA 29 ---

Zora, deň a noc
Milujem ja zoru, keď ešte sa len rodí,
sťa keď po dievčej tvári ružový tieň chodí;
  a ten tieň umizne v pritmavú dolinu:
slnce stane na nebo, krása na dievčinu.

Ľutujem ja zoru, keď večerom už padne,
sťa keď po dievčej tvári mladý rumeň bľadne;
  a ten rumeň v tmavú tiahne sa dolinu:
čierna noc šla na svety, závoj na dievčinu.

A na tom dni tej zory, čo východom lieta:
ľud je v diele, vták v speve, v rozvinutí kvieťa.
  A to svetlo stojí, a zem koná behy?
Mne sa zdá: svetlo zájde za hory, za brehy.

A na noci tej zory, čo západom lieta:
ľud zakončí, vták zmĺkne, uzavrie sa kvieťa.
  A tá noc na svetoch nemá si len sedí;
nečakaj úsmechu od nej, tieň je ona bľadý.

Ale čo to tam tou nocou tak pekne pozerá,
sťaby milióny perál z čistého jazera?
  Blesky sú to, hviezdy, slncová pamiatka,
ktorá bludičanom je zemským milá, sladká.

Budem si aj ja hľadať z pamiatok tých jednu,
by ma vodila čez tú žitia cestu biednu:
  popri vode idúc, z vody k očiam padne,
a tam — v suchej diaľčine, uzriem ju tiež snadne.

--- KAPITOLA 30 ---

Pole moje
Pole moje, pole,
  z dvoch dolín zložené,
dumnými horami
  vôkol obklopené!

Tamto sa zabáva
  Choč s lietavou chmárou,
nabok poľaň šíra
  s tieňom a zas s žiarou.

Ten tieň tej poľany,
  je to tieň pritmavý,
sťaby závojom bol
  našej dávnej slávy.

Tá žiara poľany —
  pekne rozvinutá:
sťa tá naša sláva
  pred vekmi zhynutá.

Pole moje, pole,
  z dvoch dolín zložené,
dumnými horami
  vôkol obklopené!

A tie dve doliny
  jako dve siroty,
či nimi nechodia
  osiralé rody?

Po tom šírom poli
  robotný ľud siaha:
za zrnkom, za byľkou
  v potu tvári čiaha.

A ty, bože dobrý,
  pozri z tvojho neba —
dajže môjmu ľudu
  pokoja a chleba!

Spievajte mi poľom,
  spevavé dievčiny!
Zrodili vás pekné,
  spevavé doliny.

Pod Chočom, pod Chočom
  vaša je otčina,
vašim otcom hrobľa,
  vaša domovina.

Pod Chočom spievajte!
  Choč je tiež Tatry brat,
veď nás sám boh vedel
  v tak krásny kraj vybrať.

Spievajte, dievčiny!
  A ony spievajú,
bratom sa nadšeným
  ponúkať nedajú.

Veď je to ich krása,
  veď je to ich vnada:
jak by si Slovenka
  nespievala rada!?

Pole moje, pole,
  z dvoch dolín zložené,
dumnými horami
  vôkol otočené.

Tebou si pochodím,
  dlhé chvíľky strávim:
aspoň v tvojich krásach
  zomrieť ich pripravím.

Veď sa mi často zdá,
  keď ťa vidím, pole,
že mladnem, sa vraciam
  v detvy vrelej vôle.

Keď ešte nechápuc
  tvoje drahé krásy:
v pretekoch po stráňach
  trávieval som časy.

Všetko sa minulo.
  Lež ty, pole moje,
čo aj zima ruší,
  máš len krásy svoje.

Pole moje, pole,
  z dvoch dolín zložené,
dumnými horami
  vôkol otočené.

Veď si mi len milé,
  či v zime, či v lete:
kút si ty Slovenska
  jednoho na svete.