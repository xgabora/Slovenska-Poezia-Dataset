--- KAPITOLA 1 ---

1
V temných Tatrách, kde kŕdle divých sokolov poletujú a orly zo skál cez oblaky k večným
         jasninám sa vynášajú tam, kde príroda zanechala prvé šľapaje svojho utvárania, v tých
         našich Tatrách tajomných mnohé zjavenia v novšom čase povstávajú — a zachádzajú; akoby sa
         čosi naozaj zjaviť chcelo — ale zas zapadlo, nemôžuc kôru svojho zrodenia prelomiť.
Celé drámy a romány by sa z Tatier ešte nemohli vypriasť, lebo, ako hovorím, ešte sa len
         chce čosi zjaviť, čo azda drámu alebo ktoviečo donesie. Z tohto tatranského života vám
         chcem teraz dačo vyrozprávať. Bude to tiež len také, aké sú tie Tatry. A preto, kto už
         privykol na pekné romány a všelijaké romantické jemnosti, nech nechá túto moju povesť, lebo
         v nej nič také nenájde. Ale kto je priateľ Tatier a nezmaznačil sa na romantizme, čiže kto
         je ešte čerstvý a schopný pochopiť myšlienku k životu sa znovurodiaceho ľudu a nemeria
         každé zjavenie podľa svojho zvyku, ale necháva rásť všetko spolu až do času žatvy, ten
         nájde aj v týchto obrazoch zaľúbenie, lebo ony sú odblesk tatranskej pravdivosti. Všetky
         časy majú svoje pravdy a svoje filozofie. Aj náš čas má svoju pravdu a svoju filozofiu.
         Pravda teda, že tí, čo už zrástli so starými pravdami a filozofiami a nevidia novšie
         potreby pre ľudské pokolenie, že tí všetko toto úsilie odsúdia do horúceho pekla. Ale také
         odsúdenie je len ako hlas ustatého pútnika, volajúceho za kŕdľom orlov, aby ho dočkali, že
         on tak nechodieva. Orly letia — a pútnik sa vlečie po zaprášenej ceste…
Ale aby sme sa už k môjmu rozprávaniu priblížili, teda začneme hneď všetko od počiatku.
         V temných teda Tatrách, kde kŕdle divých sokolov poletujú a orly zo skál cez oblaky k
         večným jasninám sa vynášajú, tam leží mestečko. Obkolesené je dookola horami, len jedna
         dolinka vedie von z neho a potok by ti povedal, keby svoje meno vysloviť vedel, ako sa to
         mestečko volá. V tomto teda mestečku, ktoré my len troma hviezdičkami *** budeme označovať,
         bývala rodinka, v ktorej vyrástol mládenec, o ktorom bude naše ďalšie rozprávanie. Bol to
         dom Boleslavského a jeho syn sa volal Vladimír.
Boleslavský bol fiškál vychýrený v mnohých panských rodinách. Hoci ani nebol zeman,
         predsa veľmi mnoho znamenal u všetkých okolných pánov, takže skoro ani jeden bez neho nič
         vážne nekonal. Mal len jedného syna, už spomínaného Vladimíra, a preto všetko možné
         vynakladal na to, aby mu dôkladné vzdelanie a vychovanie dal.
— Ktovie, — hovorieval vždy pred svojou ženou, — na čo povolal pán boh nášho synka. Naša
         je len tá povinnosť, aby sme mu, ako len môžeme, dali najlepšiu výchovu. Veď si už potom
         udalosti sveta a života z neho vycibria a stvoria zvláštneho človeka. To je s človekom tak
         ako s pltníkom. Pltník si len svoju plť musí náležite pripraviť; už ho potom Váh ostatné
         naučí. Aj človek si musí pripraviť len takú plť, na ktorej by po Váhu života plával. A tá
         plť sú dôkladné znalosti a zošľachtenie srdca. Život ho potom aj ďalej ta zanesie, ako by
         sa bol spočiatku osmelil žiadať.
Neďaleko od mestečka *** ležala dedinka so starým porúcaným zámkom. Hory a doliny, hole
         a skaliská boli pre toto okolie strážcami aj hrôzy aj okrasy. Na konci dedinky, hneď pod
         zrúcaným zámkom, stál kaštieľ, zvonku nie veľmi krásny, lebo ho nestavala novšia móda. Bol
         ešte dedičstvom dedovským, voľakedy v polovici minulého storočia stavaný. V tomto kaštieli
         býval vnuk istej slávnej zemianskej rodiny, ratolesť otcov, čo v starých a už oddávna
         stíchnutých vojnách bojovávali. Pán ***ský zdedil dedinu i kaštieľ. Teraz v dostatku
         všetkého a zvyšku žil aj so svojou paňou a jedinou dcérou na svojich statkoch. A pretože už
         spomenutý pán Boleslavský mal veľmi dobrý chýr, vzal si ho za svojho fiškála a spoznajúc v
         ňom statočného muža, veľmi rád sa s ním aj pomimo povinností stýkal. Ich priateľstvo bolo
         veľmi tuhé a úprimné. Dedinka a statky pána ***ského neboli ďaleko od mestečka, v ktorom
         Boleslavský býval. Mária, tak sa volala jediná dcéra pána ***ského, bola skoro vrstovnicou
         s Vladimírom, Boleslavského synom. A že sa otcovia veľmi radi mali, bár Boleslavský
         priateľstvo svojho pána nenadužíval, aj v týchto dietkach sa rozmáhalo veľké priateľstvo.
         Boleslavský totiž brával so sebou svojho Vladimírka do susednej dedinky, kde medzitým, čo
         sa otcovia o procesoch a inších veciach zhovárali, dietky si vedeli nájsť svoje zábavky.
Boleslavského žena to síce ťažko niesla a často mužovi aj dohovárala, ale on sa nedal
         mýliť a vždycky hovorieval na jej dohovárky: — Nech sa učí chlapec smelosti, beztoho je
         akýsi plachý. V panskom dome vidí okresanejšie mravy, naučí sa pohybovať vo vyššom svete a
         má viac príležitostí vyvinúť sa.
— Ale sa aj pokaziť skôr môže, — odpovedala starostlivá mater.
— Aj aj, len by si sa ty nestarala do toho, čo je moja starosť. Len ho ty oper a nauč
         spievať a o jeho nepokazenosť nechaj sa starať mňa.
Boleslavská bola žena počestná a skromná, ktorá nepchala do všetkého svoj noštek ako
         mnohé dámy, ženy a ženičky, preto ona, bárs si aj starostlivo vzdychla, predsa ale sa tak
         ďaleko do hádok so svojím mužom nepúšťala, aby to k dačomu horšiemu bolo viedlo. Svojho
         Vladimírka ale tajne sťahovala z chodenia do susednej dedinky, lebo pozorovala, že si jej
         synček už aj sám ta zabehne. Ale osemročný Vladimírček bol predsa raz materin zákaz
         prestúpil. Potom ale prísne potrestaný zmúdrel a vynašiel nový spôsob schádzania sa s
         Máriou pri hračkách. Nemyslíme však celé Vladimírovo detstvo tuto vystavovať. A preto
         zaznamenáme len príklad a jeden výjav z jeho detského života, aby sme ho poznali už ako
         maličkú šelmičku.
Šiel raz jeho otec z prechádzky a ako sa hájičkom medzi mestečkom a dedinkou tuto
         spomínanou poberal, začul hovoriť svojho Vladimírka. A preto sa zastavil, pozrel, kde a s
         kým by sa jeho synček zhováral. A on vskutku zazrel pri ňom Máriu, pôvabné dievčatko,
         dcérku svojho pána. I chcel zvedieť myšlienky týchto dietok. Keď sa na fizolky hrať
         prestali, sadli si vedno do trávy pod kríček. Mariška začala dohovárať Vladimírkovi, že už
         nechodieva tak často k nim, a pýtala sa, prečo by bol radšej, keby sa v tomto hájiku spolu
         hrávali. Ale Vladimírček začal tak vážne hovoriť, že otec čudujúc sa, že počuje svoje dieťa
         s takou rozvážnosťou rozmýšľať, začal od radosti slziť.
— Vidíš, Mariška, — hovoril Vladimír, — ja by som chodil k vám, ale čo z toho, keď by ma
         za to moja mamuška ubila. Vidíš, však je to nie pekne, keď taký chlapec, ako som ja, bitku
         dostáva. Keby som sa ja nebál, len by som môjmu tatuškovi povedal, on by mi to dovolil,
         lebo ma rád má.
— No a mamuška ťa nemá rada? — opýtala sa bystrá Mária.
— Ale čo by ma nemala rada, — odpovedal maličký miláčik, — aj mamuška ma rada má, ale
         ona práve preto chce, aby som sa vždycky okolo nej hral.
Nato sa schytili a zas nanovo začali sa hrať na fizolky, až sa im otec ukázal a skončil
         ich hru.
Uviedli sme teda tento výjav preto, aby sme mali predstavu o týchto dietkach, ktoré už v
         ich chlapčenskom a dievčenskom veku na scénu tohto rozprávania uvádzame.

--- KAPITOLA 2 ---

2
Vladimír Boleslavský vstupoval práve do sedemnásteho roku svojho veku, keď ho jeho otec
         oddal do rúk nového vychovávateľa a učiteľa. Vedomil, asi dvadsaťpäťročný muž, práve sa
         vracal zo svojich ciest po západnej Európe a že nemal v tej chvíli nijaké isté
         zaneprázdnenia, prijal Boleslavského ponuku, aby jeho syna vo vyšších vedách a znalostiach
         cvičil a vzdelával. Vladimír mal už vo svojej hlave mnoho všelijakých znalostí, lebo u nás
         sa nesmierne veľa učíme. Len to je pritom tá chyba, že málo vieme. A to sa bolo práve aj s
         Vladimírom prihodilo. Aj on sa veľa učil a že mal bystrý rozum a dobrú pamäť, mnoho sa
         všeličoho aj naučil. Ale to boli také vedomosti, ktoré sa rovnajú skoro ničomu, lebo
         pozostávajú len z nahromadení vecí, myšlienok, domnienok, rokov, vojen, slov, mien,
         titulov, počtov atď., v ktorých ale vo všetkých niet poriadku, myšlienky, jednoty. Keď vie
         človek rapotať ako straka na kole a vie veľmi mnoho anekdotiek z histórie a ešte k tomu vie
         aj meno toho paholka, čo Napoleona vozil, alebo sluhu, čo Alexandra vozieval
[
1
]
— už je historik, už je bohvieaká učenosť.
Takéhoto vzal pod svoju správu Vedomil. A to bolo Vladimírovo šťastie, že dostal za
         učiteľa muža, ktorý nebol spokojný s jeho veľkou učenosťou, ale dal sa celkom prísne
         osievať jeho umelosť. A za štvrť roka sa stalo, že náš Vladimírko bol taký preosiaty zo
         svojej učenosti, že sa trápiť začal nad svojím stavom, lebo videl, že to, čo vedel, bola
         len pleva a že to, čím ho teraz Vedomil mýlil, nevie, a to, čo mal, stratil. A preto sa v
         jeho mysli a srdci usadila akási hlboká bolesť nad touto svojou prázdnosťou, ktorá sa len
         učením a večným študovaním miernila. A to sa najväčšmi páčilo Vedomilovi, lebo poznať
         najvyššie stupne myšlienky, to so sebou nesie, aby sa najskôr roztrhol človek vo svojej
         vnútornosti a odtrhol sa od všetkého toho, čo bolo jeho vedomosťou. Ináč sa nemožno vyššie
         vydriapať. Preto kto si na sebe mnoho dá záležať a myslí, že sa už všetko naučil a
         nepotrebuje zahryznúť do toho, čo sa po jeho vyučení zjavilo na poli vedy, sveta, cirkvi,
         náboženstva, ten nikdy nebude muž a človek žijúci skutočne vo svojom veku.
Vladimír prejavoval v štúdiu veľkého ducha. Hltal do hĺbky svojho ducha a do blýskavých
         výšok svojej mysle všetky tie velikánske svety novšieho pokroku vo vedomostiach. Vždycky sa
         väčšmi a väčšmi vzmáhal vo viere, ktorú prvým učením strácal, vždycky lepšie videl dušu
         všetkého toho, čo sa bol prv učil a čo len ako mŕtve ležalo v jeho pamäti; len teraz sa
         učil skutočne poznávať, chápať a vážiť si život, svet, boha, prírodu, ducha, krásu,
         históriu, náboženstvo, obec. Tieto slová mu boli prv len hebrejské litery bez punktíkov
         alebo vokálov.
[
2
]
Najprv uchvátila jeho skúmavého ducha veľkokrásna tatranská príroda, takže ho terajšia
         jeho filozofia o to väčšmi k prírode hnala a viazala, o čo ho predchádzajúce logiky a
         metafyziky od nej len odháňali a odcudzovali. Preto jediná jeho rozkoš a jediné jeho
         šťastie bolo s Vedomilom po horách chodiť a od neho poučenia prijímať o týchto božských
         zázrakoch. Všetky doterajšie histórie z prírodopisu, geografie a fyziky, ktoré sa učil,
         boli preňho len mŕtvymi kostlivcami proti tým myšlienkam, čo mu o prírode dával Vedomil.
— Ja som sa voľačo natrápil, — hovoril raz Vladimír, chodiac po vysokých horách s
         Vedomilom, — kedykoľvek som vyšiel na tieto pyšné javiská našej tatranskej prírody, lebo
         som v tom všetkom nikdy myšlienky nenachádzal. Už som to síce tušieval, že musí byť čosi v
         prírode, čo my ľudským okom ani ozbrojeným ani neozbrojeným vidieť nemôžeme. Lebo ako v
         náboženstve a vo všetkých vyšších ríšach myšlienky, tak aj v prírode musí byť ešte voľačo
         inšie, čo za hranicou tej povrchnosti, tedy v náboženstve za hranicou ceremónie, vo vedách
         za hranicou systému, v umení za hranicou formy a tvaru prebýva a čoho tento vonkajšok len
         šatom je. To by sme my ľudia neboli lepší od nerozumných zverov, ako sú voly, čo hentam
         drevo vozia, a psy, čo hen za srnou behajú, keby sme len tieto hmoty a hrudy poznávali.
— Tak je, — potvrdzoval Vedomil, — dobre cítiš, drahý môj Vladimír. Čo vidíme týmto
         konečným okom, to sú len zjavy čohosi večného, čo vo všetkom jednako pôsobí a vládne. Veľmi
         sa teda pomýlil Kant, keď učil, že poznávame len zjavy.
[
3
]
Pravdu si povedal, že by sme neboli rozdielni od psov a volov, keby sme len to
         poznávali. Však by sme potom ani o náboženstve, ani o práve, ani o kráse nemohli hovoriť a
         myslieť. A aj prírodu by sme len tou hrubou experimentálnosťou, tým hmataním, rozpúšťaním,
         drobením, žutím a omáľaním poznávali. Ale tak aj zvery s ňou zaobchádzajú. Nie je to tak.
         Človeku je dané poznať tajomstvá kráľovstva božieho, ako hovorí Písmo sväté. Prírodu si my
         inak predstaviť nesmieme, len ako svet boží, svet ducha, svet myšlienky,
[
4
]
kde ale ešte tej živej povedomosti nieto ako v nás rozumných tvoroch. Ale v nás
         sa len o to väčšie povedomie prebúdza, o čo väčšmi do toho bohatstva myšlienky v prírode
         vtelenej prenikáme. My teda nemáme len žuť, rozpúšťať a omáľať prírodu, ako robia
         experimentalisti, ale aj myšlienku v nej hľadať. A od času, od ktorého slávny Cuvier
[
5
]
aj s inými prírodoskúmateľmi do hlbších hlbín prírody zostúpili, aj filozofia
         sa na vyšší stupeň vyniesla. A naopak — teraz, odkedy sa filozofia na vyšší stupeň
         pozdvihla, aj prírodu, ako vôbec všetko, lepšie a pravdivejšie poznávame a chápeme. Darmo
         teda škamrú niektorí škrekliaci na filozofiu. A takíto škrekliaci sú obyčajne tí fyzickí
         materialisti, čo len žujú, omáľajú, rozpúšťajú prírodu, a tí nábožnostkári, čo sa boja
         bezbožných mudrlantov svojím pseudoracionalizmom na náboženstvo štekajúcich a myslia si, že
         by filozofia proti náboženstvu bojovala. Naša filozofia, milý môj Vladimír, je najčistejšie
         náboženstvo.
— Chvalabohu, — radoval sa a od radosti objímal a bozkával svojho učiteľa prudký
         Vladimír. — Chvalabohu, že mi vás nebo poslalo, môj anjel-potešiteľ. Už by ma boli zjedli
         tie huncútske, tie bohaprázdne, tie pekelné učenosti mojich doterajších kaziteľov. Už mi
         srdce chladlo, už som vieru tratil, už pre mňa náboženstvo svoj svätý hlas tratilo. Cítil
         som ja to, čo ste mi teraz hovorili, ale tým belzebubom som nemohol svojím citom a tušením
         odolať. Ó, ďakujem vám, ďakujem za spasiteľné vaše učenie, len ma veďte do tejto bezpečnej
         hĺbky a výšky spasiteľnej, pôjdem za vami a oddám sa vašim anjelským hlasom. Ale prosím
         vás, povedzte mi príčinu, preto je teraz toľko bezbožníkov neznabožských. A či sa aj v
         Nemecku napríklad toľko týchto lotrov a vrahov duchovných nachádza?
Vedomila tešila zvedavosť jeho žiaka, ale musel byť prezieravý vo vyjadrení myšlienok.
         Lebo sa veľmi často stáva, že mladí, schopní ľudia, keď navyknú na odpovede, ktoré im len
         tak bez všetkej prípravy a práce o vyšších veciach podávajú, potom si ťažkú prácu, ktorou
         ešte len k tomu prísť mali, zľahčia.
— Zasahuješ, — odpovedal mu opatrne Vedomil, — do vecí, ku ktorým len pozdejšie prídeš,
         keď to budeš môcť z predchádzajúcich prejavov ducha a sveta vyrozumieť. Medzitým maj túto
         príčinu pre terajší chlad k náboženstvu. Náboženstvo je svet duchovný, je spasenie
         duchovné, je najvyššie víťazstvo ducha. Ale k tým rajom ducha je tvrdá cesta. Ľahko je to
         pochybovať, kliať, hrešiť, smiať sa z náboženstva, ale ťažko je vliať túto rieku spasenia
         do svojho ducha a srdca. Svet ten a vek, ktorý bol pred nami, bol svetský. To znamená,
         ľudský duch si v ňom všímal len vonkajšok, obec, krajinský poriadok a odcudzil sa svojej
         vlastnej vlasti, náboženstvu. Preto filozofia, ten prísny sudca sveta a všetkej myšlienky,
         ochabla, takže sa ľudia najradšej len pochybnosťou zaoberali, až si naostatok to povedomie
         vymysleli, že sa veru nič nemôže poznať a že nieto nič večného, aby takýmto plášťom
         múdrosti priodiati nemuseli myslieť. Odtiaľ tečie tá bezbožnosť neznabožská niektorých
         terajších tárajov.
Medzi Nemcami ale je ešte viac neznabožstva — a aj to má svoje príčiny. U nás je
         nábožnosť — a preto naša je budúcnosť. To neznabožstvo, ktoré medzi nami vídame, je
         zvýraznenie len toho živlu, ktorý čím najskôr zhynúť má. To, čo bude v najbližšej
         budúcnosti žiť, to všetko sa vinie k náboženstvu. Buď si v tom istý… A teraz len pokračuj v
         tých vedách, ktoré máš pred sebou, aby si ako po paličkách na rebríku kráčal k tomu
         najvyššiemu povedomiu všetkých zjavov, čo sa v moci nesmierneho sveta a histórie ľudského
         pokolenia ukázali. Keď sa slnko zjavuje na východe, pozlacuje svojím bleskom najprv hentie
         ľadové štíty Tatier, potom hentie skaliská, tak hentie jedle a duby a tak len vrchovce
         hentoho kaštieľa. A to isté je aj v duchovnom svete. Budúcnosť ľudského pokolenia osvecuje
         najprv tie národy, ktoré sú najmladšie a ktoré majú v nej žiť. Náboženstvo spojené so
         životom je najvyššia potreba pre ľudstvo. A toto je budúca úloha sveta. Prečo sa rozpadáva
         náboženstvo u západných národov? Preto, že nie sú už viacej povolané riadiť hospodárstvo
         sveta. Slovania sú najnábožnejší, ich najväčšmi osvecuje budúcnosť ľudského pokolenia. Oni
         majú byť teraz svetu, čím sú tieto vrchovce tatranské pre okolité vŕšky a tatranské hory.
         Teraz nás nikto nemôže chápať — iba ten, kto vidí potrebu ľudského pokolenia, lebo ten sám
         môže vidieť, že ľudstvo potrebuje za svojho vodcu nábožný národ.
Tak sa zhovárali, takúto rozhovorku viedli Vedomil a Vladimír, až sa nečakane zbadali
         nad kaštieľom pána ***ského, ku ktorému sa nevdojak priblížili horami. Vladimírom zatriaslo
         čosi, keď uvidel z vŕšku kaštieľ a na jeho balkóne Máriu. Mária sa so zaľúbením dívala, ako
         rozjímajú títo mladí učení muži. Medzi Vladimírom a Máriou vždycky trval ten detský, tichý
         zväzok priateľstva, ten príťažlivý oheň s tým rozdielom, že Vladimíra zaujala prudkosť,
         zápal, búrenie sa krvi, smelosť, odvaha, sila sveta a ohromnosť úmyslov a predsavzatia,
         Máriu ale uťahovanie, skromnosť a uzavretosť. Istotne je to povaha mládenca a devy, že
         tamten v mládenectve svojom náruživejším, a táto zas v panenstve tichšou sa stáva.
— Slečna Mária, — hovoril Vladimír po poriadnej poklone potom, keď sa s Vedomilom
         priblížili až pred kaštieľ, — má radosť z úcty k tejto našej krajine, k tejto prekrásnej
         prírode.
— A je to veru opravdivá rozkoš, kto sa vie s takým bohatým citom, s takou plnosťou krás
         prírody a nábožnej mysle ako slečinka Mária dívať na tieto naše večné Tatry, na tieto bujné
         skoky a nesmierne premeny našej prírody, — odpovedal na to Vedomil a tvár krásnej Márie
         pŕlila sa ružovou červenosťou a snehovou belosťou a srdce jej bilo strmšie ako predtým.
— Aj pán vychovávateľ aj pán chovanec — jednako sú zaľúbení do prírody a bezpochyby sa,
         po hentom chodníčku idúc, o krásach tejto našej prírody zhovárali, keď tak ohnivo do svojej
         zhovôrky boli zabraní. — Takto pokračovala Mária.
— Áno, áno, — prehovoril zas Vladimír, — ale len sčiastky bola táto naša príroda
         predmetom našej zhovôrky. Naša tatranská príroda je tiež len čiastkou celej prírody.
— No, no! Ale ja si myslím, — horlila táto dcéra pyšných Tatier, — že naše Tatry sú
         výsledok všetkej sily a vznešenosti prírody. Len teraz som videla na tamtých severných
         skalách divé kozy visieť za rohy a pod nimi sa večné priepasti gúľali do nesmiernych hĺbok;
         a na tamtých lúkách práve teraz skákali dolu lane a jelene; a nad západnými horami poletujú
         sokoly, oblaky preráža orol; včera doniesli z hôr divého kanca strelci a nedávno naháňali
         medvede naši poddaní. Tam zas rastú storočné jedle a hen sa na míle prestiera háj zo samých
         skoro tisícročných dubov. Hneď sa pasie oko po menivých lúkách, hneď čuje ucho hrkotajúce
         potôčiky, hneď sa budia v srdci tisícoraké hlasy v tom šumení hôr a hájov rozliehajúcom sa
         dookola.
— Ale pomaranče, — tým istým tónom pokračoval Vladimír, — citróny, figy, ananásy tu
         predsa nevidím; nezavievajú rozmarínové hory, nešíria sa cukrové plantáže, nehučí
         svetospojný oceán, nevynášajú sa k oblakom palmy, krásna slečinka!
Mária sa zapŕlila v tvári a prehodila rozprávku hovoriac:
— Mladý pán ma síce zahanbí v dišputácii, ale ja svoju lásku k týmto svätým Tatrám
         nezmenším. A nech ide mladý pán aj s pánom učiteľom do hádky so mnou vo vyšívaní a inších
         dievčenských prácach, ja obidvoch zahanbím! Páči sa na takýto duel? — A tým aj pozvala
         vzácnych hostí do kaštieľa a sama, bežiac im oproti, zmizla z balkóna.
[
1
]
meno toho paholka, čo Napoleona vozil, alebo sluhu, čo Alexandra
                  vozieval…
— Napoleon Bonaparte (1769 — 1821), slávny francúzsky
               vojvodca a štátnik, cisár v rokoch 1804 — 1814 a 1815. Alexander I., ruský cár v r.
               1801 — 1825. Hurban sa tu ostro vysmieva z mechanických vedomostí.
[
2
]
hebrejské litery bez punktíkov alebo vokálov
— hebrejské
               abecedné písmo zachytávalo pôvodne iba spoluhlásky, až neskôr sa samohlásky
               zaznačovali znamienkami nad alebo pod jednotlivými spoluhláskami.
[
3
]
Veľmi sa teda pomýlil Kant, keď učil, že poznáme len zjavy
—
               Immanuel Kant (1724 — 1804), zakladateľ nemeckého klasického idealizmu. Podľa
               Kantovho agnosticizmu podstata vecí, ako existujú samy osebe („veci osebe“), je
               principiálne nedostupná nášmu poznaniu; poznanie je možné len pokiaľ sa týka „javov“,
               t. j. spôsobu, prostredníctvom ktorého sa veci prejavujú v našej skúsenosti.
[
4
]
Prírodu si my inak predstaviť nesmieme, len ako… svet ducha, svet
                  myšlienok…
— Hurban (a štúrovci) tu proti Kantovmu agnosticizmu kladie
               Heglov (1770 — 1831) objektívny idealizmus, totožnosť bytia a vedomia, t. j. chápanie
               reálneho sveta ako prejavu idey, pojmu, ducha („absolútna idea“, „svetový rozum“,
               „svetový duch“).
[
5
]
slávny Cuvier
— George Cuvier (1769 — 1832), francúzsky
               zoológ a paleontológ, zakladateľ porovnávacej anatómie, reformátor zoológie. Zmeny
               zemského povrchu vysvetľoval striedavým vystupovaním morí a potopami, kataklizmami,
               po ktorých vždy vznikli nové organizmy.

--- KAPITOLA 3 ---

3
Na vysokých skalách vidieť dvoch ľudí. Ktože sa to ta vydriapal? Veď valach tade nepasie
         a strelec tadiaľ nechodieva a pocestný nemá kade a odkiaľ ta zablúdiť. Je to zas Vladimír
         so svojím učiteľom. Duch týchto dvoch mladých synov Tatier nemôže zostávať v dolinách. Ide
         na výslnie Tatier, na štíty najvyššie, na nedosiahnuteľné sokorce hôr a skál, aby sa tam
         sám v sebe tešil a seba v týchto kolískach svojho národa zas znovu k vyššiemu životu
         prebúdzal. Dlho obaja stáli na vysokej skale, každý v inšom mysľou svojou zamorený. Vedomil
         mal pred sebou rozprestrené karty alebo zemepisné mapy; Vladimír sa ale hneď hlboko zabral
         do dolín, čo sa pod ním gúľali, hneď na sokorce hôr a vrchov tatranských vyletel
         mládeneckou svojou mysľou. Po dlhej chvíli vytrhol sa Vladimír zo svojho dumania, ako
         splašený jeleň letel s otázkou k svojmu učiteľovi.
— Ale čo mi prišlo na um, ako hľadia tieto tatranské svety na mňa, preboha, vysloboďte
         ma! Zdá sa mi, že kričí na mňa táto príroda, z ktorej taký veľký, taký zrutný svet vzišiel,
         aby som ju vyjadril ja, ktorý som tiež jej synom, aby sme ju my všetci vyslovili, aby sme
         my, čo v nej bývame, boli tým duchom, čím je ona sama v sebe, tým v histórii, čím je ona v
         prírode. Ó, večný bože! Aký to bude svet, keď z kariet, pálenky, chleba, telesnej hnusoby,
         toho zvieracieho živorenia, v akom dosiaľ hnilo toto plemeno, ono vyjde a duchom bude
         duchovnému svetu tým, čo je táto príroda svetu konečnému, bezprostrednému! Ale mne preráža
         na desatoro srdce tá skúsenosť, že je táto naša príroda ešte nepreniknutá ľudským duchom a
         myšlienkou. Čo len robil tento ľud od toľkých nesmiernych storočí, keď nie je ešte nič viac
         ako tieto mŕtve hliny a hrady a skaly a kamenie a zvery, čo sem a ta blúdia? Terajší
         jesenný smútok týchto Tatier neprichádza mi inak, len ako žiaľ uväznenej myšlienky, ktorá
         by rada von z týchto skál, ale nemôže preto, že skameneli ľudia, ktorí by najväčšmi mali
         poznať moc svojho ustanovenia, a to, čo je možné, vyvádzať z týchto dumných, temných
         skalných a zlatých Tatier. To je na zbláznenie, že sme my ako my, nič. A Tatry naše
         znamenajú nesmierne mnoho v kráľovstve prírody. Naše vedomosti sú tejto obrovskej moci a
         sile Tatier neprimerané.
— Pravda, pravda, chovanec môj, bolí to náramne toho, kto sa osmelí takéto myšlienky
         myslieť. Ale čo nemáme, mať nemôžeme, len sa majme radi. To je istá vec, že s prírodou aj
         človek kráča a že príroda veľmi určuje človeka. To je pravdivé v tvojej bolesti, že tu u
         nás nevidíš harmóniu a ducha bolesti, že tu u nás nevidíš harmóniu a ducha primeraného
         týmto zázrakom prírody. Ale to, čo má byť, ešte nepominulo, alebo lepšie — niet toho a
         nebolo ešte dosiaľ preto, že to ešte len má byť. Duch Slovákov je duch Tatier, duch
         pôvodný, mocný, veľký, železný ako tieto Tatry veľké, mocné, železné, nesmierne, a tu je
         veľká primeranosť, harmónia. Ako máš Tatry, tak máš aj tatranský ľud; hneď taký, hneď
         onaký. Každá dolina a každé oddelenie vrchov má svoje zvláštnosti. Ale všetko doterajšie
         zjavovanie sa nášho ducha bolo len všeobecné. Teraz, ako vieš už z inokiaľ, nasleduje druhý
         krok, čiže vystúpenie do zvláštnosti. Túto zvláštnosť Tatier už môžeš poznávať v Slávy
         dcere, v Starožitnostiach, v Hollého básňach, v našich národných spievankách.
[
6
]
Čo sú tieto diela inšie ako myšlienky týchto Tatier, duch týchto diel ako ten
         čistý, zosobnený myšlienkou, stelesnený spevom duch Tatier. Ako v Slovanstve len jedno je
         horstvo tatranské, tak v celom Slovanstve len jeden je Kollár, len jeden Šafárik. To je
         taká pravda, ako že teraz slnko svieti. Nech to už, kto chce, naťahuje, to je raz tak. A že
         je to tak, nie je náhoda, ani akási osudná príhoda. To tečie z večného života sveta, v
         ktorom je i naše Tatransko. Kde to už vyletel Kollár, tomu porozumie len ten, kto šľakom
         myšlienky kráčajúc vyjde hor na slnečné vrchovce Tatier nebo dosahujúce a vo večných ríšach
         jasného neba a rozliatej v nekonečnosti nebeskej oblohy svoj zrak topí a tam vešteckým
         duchom vidí všetko napísané, čo bolo a čo byť má v národe našom. Kam to zostúpil Šafárik,
         tento veľký šafár tajomstiev starých vekov, tomu porozumie len ten, kto zostúpil Kollárovým
         duchom rozohriaty do dolín tatranských. V týchto hlbokostiach vysokých a vysokostiach
         hlbokých uvidí v drsnej podobe Šafárikovu prácu, alebo lepšie, túto hmotnosť hlbokosti a
         dokonalosti hlbokej vidí do pravdivých a jasných myšlienok pretvorenú v Šafárikových
         prácach a dielach.
Tu bolo treba tatranských výšok a orlích letov, tu bolo treba nedoziernych hlbokostí i
         sebavedomosti a železnej trpezlivosti. Tie myšlienky, ktoré ťa, Vladimír môj, a každého
         citlivého Slováka uchvacujú, keď stojí na týchto nosičoch neba, na týchto žulových štítoch
         hromami nikdy nedotknutých, tie myšlienky nekonečne vzpružené blýskajú nám do duše, keď
         čítame Slávy dceru. Tie myšlienky, ktoré sa na nás lejú ako príval, keď zostupujeme do tej
         priepasťovej doliny Terchovskej, kde na poludnie temnosť polnoci prebýva a kde príroda tmou
         nesmiernych hlbokostí kŕmená býva — tie myšlienky sa lejú na nás, keď zostupujeme do tých
         hĺbok našej starožitnosti so Šafárikom po poliach slovanskej starožitnosti.
Vladimír počúval Vedomila s nevídanou žiadostivosťou, a to sa mu najviac páčilo, lebo
         pozornosť vzbudiť a dušu zaujať má byť najvyššie pravidlo vychovávateľa. A keď videl, že
         Vladimír myslí a hrúži sa do mora teraz mu prednesených myšlienok, nechal ho myslieť a
         nehovoril nič.
— Človek, — hovoril po dlhej chvíli Vedomil, — je priviazaný k prírode, a preto jeho
         povinnosť je odtrhnúť sa od nej. A v tomto boji, v ktorom sa odtŕha človek od prírody,
         predsa zachová určiteľnosť prírody, ktorej je synom. Tak mierne jónické podnebie veľmi
         dopomohlo k lahodnosti homérických básní, bárs samo Homérov stvoriť nemôže. Ináč by aj pod
         tureckým barbarstvom bolo mohlo také ľúbostné piesne, také vznešené spevy, takých veľkých
         básnikov splodiť a vydať. Príroda teda má veľký vplyv a podnet na vyvíjanie sa ducha,
[
7
]
na celú históriu ľudského pokolenia. Obyvateľ Kamčatky a Grónska nikdy nebude
         národom so svetovou históriou pre tú svoju prírodu. Už Aristoteles povedal, že sa človek
         len potom obracia k vyšším a duchovnejším predmetom, keď nedostatok svojich potrieb vyplní.
         Ale národy v tých extrémoch podnebia nikdy sa nemôžu dosť chrániť tu pred ohromnou
         horúčosťou, tam pred ľadovou zimou. Ba aj samo svetodejinné divadlo národov, predstavujúce
         ľudské pokolenie, má svoje isté, prírodou označené miesto. Od vekov divadlo svetodejinných
         národov bolo Stredozemné more, čo spája tri najpoprednejšie čiastky sveta. Tu leží Grécko,
         táto hviezda najväčšej veľkosti na nebi histórie ľudského pokolenia. Tam ďalej v Sýrii je
         Jeruzalem, stredisko židovstva a kresťanstva. Juhovýchodne leží Mekka a Medina, starodávne
         a staroslávne hniezdo moslimstva. Ďalej na západ ležia Delfy, Atény a ešte západnejšie
         staroslávny, starosvätý Rím. Ba na tomto Stredozemnom mori leží ešte aj Alexandria a
         Kartágo. Iba tu a jedine tu mohlo ľudstvo srdce svoje rozšíriť, svoje prsia vyliať navonok
         a vytvoriť svet ten aj ovocie, ktoré teraz vidíme. Jedine tu mohli byť národy dosiaľ
         panujúce na svete. Týmto ale, ako som už aj podotkol, sama príroda ešte nie je tvorcom tých
         veľkých skutkov. Preto neklaď veľmi veľkú cenu na prírodu, a tak ani na tieto naše Tatry.
         Všade sa tá pravda zjavuje, čo ducha obživuje.
— Ale ja predsa naveky zostanem pyšný na tieto naše sväté Tatry, čo by sa akokoľvek
         rozumovalo, — odpovedal rozhorlený Vladimír. — Naše Tatry a ich plemeno budú spolu to
         svetu, čo sa len najslávnejšie myslieť môže. Tak to musí byť, veď tomu rozumieme a
         nahliadne každý, kto len okom konečným na tieto divy nekonečnej konečnosti a okom duševným
         na tie premeny, priebehy a farbitosti života nášho ľudu pozerá. A vy ste ma v tom utvrdili
         už viac ráz a teraz obzvlášť príkladom veľkého Kollára a Šafárika.
— Dobre, dobre, nechcem ťa v tomto krásnom a pravdivom zápale mýliť a búriť. Majú aj
         naše Tatry svoje určenie, ale to určenie je zvláštne alebo individuálne, v mori Slovanstva
         len čiastočné. Určenie týchto Tatier i s kmeňom bývajúcim v nich nemôže zasiahnuť do
         určenia susedných kmeňov. Vysočiny a kovoví obri, ako sú aj naše Tatry, majú svoje dobré,
         ale aj zlé stránky. Hory a vrchy rozdeľujú svety a národy. Vidíš hneď hen to naše mestečko…
         To sa nikdy nestane prostriedkom ani len týchto bližších krajov. Vrchy sú odrazené rieky
         prudkého života na tíšiny a návršia, kde nehučí jej tok tak veľmi a chytro. Z druhej strany
         ale podmaniteľ nám nikdy tadiaľto na krky nevlezie. A preto si pravdivo spievame:
Hej, vy naše Tatry,
vy ste naše hrady,
od vekov Slovákov
mávali ste rady.
[
8
]
Dobre musíš rozumieť, môj drahý, čo hovorím. A keď sme už tak ďaleko, teda ti aj vlastné
         slová jedného veľkého filozofa poviem, z ktorých sa budeš môcť ešte lepšie poučiť o ráze
         takýchto krajov. Hovorí takto: Das erste Moment aller Weltheile ist das gediegene,
         indifferente, metallische Hochland, unbildsam, in sich abgeschlossen, aber wohl fähig
         Impulse von sich auszuschicken.
[
9
]
— Impulse von sich auszuschicken! — zvolal Vladimír a tri razy opakoval tieto slová a
         vypäl sa na skalu a krútil dookola palicou… naplnený nekonečnou radosťou. A Vedomil sa už
         len usmieval, keď videl svojho žiaka tak sa radovať z novej myšlienky.
— A čože je inšie Slávy dcera ako takýto impulz pre Slovanov, letiaci z týchto
         požehnaných, zlatých nebeských Tatier? — smelou mysľou sa ďalej opytoval Vladimír.
— Naozaj je, a vskutku len v Tatrách sa mohol zrodiť a v kolíske celého Slovanstva v
         ohnivý tok básnenia sa rozpľasnúť a rozkotúľať. Oj, Vladimír môj, kde my stojíme na svete a
         na ktorom punkte stojí Kollár a Šafárik, na to sme ešte ani nemysleli. Ešte sa o nich sem a
         tam len ako o učených mužoch, o spisovateľoch hovorilo; ale ako prorokov ich ešte nevidíme,
         ešte sme nepostihli tie korienky, ktorými sú oni v histórii sveta zakorenení. Počkaj len,
         počkaj, čo o nich ešte počujeme, keď len trochu vyššie vyletíme… Ale poďme už dolu, hen nad
         horou sa už oblaky zberajú!
— Hej, búrky, žeňteže sa skôr na Tatry a rozdujte tieto skuté ohne ducha, aby žiarili
         svetu, — doložil Vladimír a poberal sa dolu. A nad Tatrou sa nebo kalilo a nad Tatrou
         čochvíľa hromy bili a strely lietali a po celom nebi blesky sa križovali.
Starý Boleslavský mal veľkú radosť z prospievania svojho Vladimíra. Predsa ale videl, že
         by už bol najvyšší čas, aby tohto súceho mládenca do väčšieho mesta už ako-tak pripraveného
         — aj skutočne v širší svet pustil a dvere mu aj na väčšie vyhliadky otvoril. Mater sa už
         oddávna starala, ako znesie bolesť lúčenia sa so synkom svojím, lebo dobre vedela, že muž
         neustúpi od svojho a skôr lebo pozdejšie Vladimíra predsa vyšle do cudzieho sveta. A
         vskutku Boleslavský s Vedomilom už častejšie mával o tom zhovorky, akoby svojho syna
         najprospešnejšie mohol vypraviť na cestu.
— My sme len takí politici, ako náš žalúdok požaduje, — hovorieval často Vedomilovi. —
         Chcem, aby môj syn aj trochu viac vedel ako notam Rakocianam,
[
10
]
alebo alegovať
[
11
]
za dve siroty, ako by mali prísť dlhými procesmi o to, čo mali dostať. Politika
         je nielen alegovať — a my veru viac nevieme, a predsa máme chýr a mená politikov.
— Veru sa u nás ešte málokomu sníva o tom, čo Európa už dávno má, to znamená o
         kresťanskej politike, — prehadzoval miestami Vedomil. — A toto je len jeden punkt. A koľko
         ich je ešte v hospodársko-národnom, kupeckom, národnom atď. ohľade, kde sa ešte veľmi
         zelené myšlienky presúšajú.
Dlhé rozprávky mával Boleslavský s Vedomilom, lebo sa mu jeho myšlienky o politike veľmi
         páčili. A bol on najväčší priateľ politiky. Cez deň od Portugalska a Španielska až po
         čínskeho cisára prešiel politiku krížom cez všetky európske obce a o všetkom si rád
         pohovoril. A keď dakedy a dačo zelené povedal a Vedomil ho napravil, nič si z toho nerobil,
         ale obyčajne riekol:
— Á… teda tak…? Ja som to veru nevedel.
— Teda ja toho môjho syna veru len pošlem tejto jari na cesty, — uzavieral raz reč
         Boleslavský, sediac s Vedomilom pri stole. — Nech šuhaj vidí tie civilizované svety
         západnej Európy. Pasy mu opatrím a vo meno božie nech ide svet skúsiť a dôkladnejšie sa
         ešte pocvičiť a vzdelať.
Vladimír sa teda aj skutočne, a to s veľkou radosťou vyberal a plány na cestu všelijaké
         robil. Keď ale mala prísť hodina odchodu, tu sa mu čosi v prsiach vzbúrilo, čo odchod tento
         neschvaľovalo, čo sa k týmto Tatrám ťahalo, a pre čo sa mu cudzina priečila. Bola to bolesť
         srdca, ktoré sa k svojmu hlásilo a cit k Márii búrilo. Vladimír dosiaľ nevedel, čo mu
         chýba, lebo pri tom všetkom, že všetkého mal dostatok, predsa v čomsi cítil nedostatok. Keď
         sa z domu do cudziny poberal, ešte raz zašiel k Márii na rozlúčku. A práve ako do dediny
         vchádzal, videl sa viezť Máriinho otca aj matku kamsi von z dediny. Aj sa teda zradoval,
         lebo vedel, že už oddávna chce čosi povedať Márii, ale nemal na to vhodnú príležitosť. A
         teraz videl príležitosť, v ktorej bude môcť povedať Márii to, čo mu ako kameň na srdci
         ležalo.
Vstúpil Vladimír do Mariškinej chyže a ona ho ako obyčajne uvítala a usadila. Mária sa
         práve zabávala vyšívaním všakových pekných vecí. Vladimír bol teraz prvý raz u Márie
         málovravný. Chcel hovoriť, ale jazyk mu službu vypovedal. Len tu aj tu prehodil slovo. Kde
         bola teraz jeho žartovnosť, kde jeho pohotovosť zhovorná, zhovorčivosť, otázky, odpovede?
         Všetko teraz od neho odbehlo.
— Vladimír! Vy ste od ktoréhosi času akýsi chladný, — dohovárala mu Mariška, — neviem,
         čo sme vám zlé mohli urobiť. Ja som už nie jeden, ale sto ráz spytovala svoje svedomie, či
         by som sa vás kedy nevďačnou myšlienkou bola dotkla. Ale si to svedectvo môžem dať, že som
         dačo také v mojom svedomí nikdy nenašla. Ale v srdci som len o to väčšiu ranu nachádzala.
— Ó, Mária! — týmito slovami rozviazaným jazykom osmelil sa odpovedať Vladimír. — Drahá
         Mária, nehľadajte v tejto mojej nemožnosti moju chladnosť, ale pripisujte radšej túto moju
         nedostatočnosť mdlobe nasledujúcej po ohni a horúčosti a teraz najväčšmi, keď sa s týmto
         krásnym tatranským svetom rozlúčiť musím.
— Čo…? Lúčiť…? Ako lúčiť, s kým rozlúčiť…? Kam…? Načo? Pre koho lúčiť…? Tomu ja
         nerozumiem. — Týmito slovami mu naraz do reči skočila Mária.
— A vari by ste týmto mojím lúčením boli dotknutá? Čože vás po mojom lúčení? Vy tu máte
         svet v sebe a okolo seba. Ale mňa moje lúčenie raní, lebo musím ísť do cudziny, kde týchto
         krásnych svetov, týchto krajov rajských neuvidím. Keby som aspoň to vedel, že vy, slečna,
         si na mňa spomeniete.
Mária sa zapŕlila v tvári — a pomaly sa všetka krv zo srdca do jej líc valila. Začala sa
         utierať hodvábnou zásterkou, ale horúčosť len väčšmi do tváre jej bila. Preto chcela tieto
         svoje rozpaky zakryť a zahovoriť inými rečami.
— Vy len žartujete. — Ale to sú pre mňa žalostné žarty. Prosím vás, hovorme o dačom
         veselšom.
— Ó, Mariška moja, — prvý raz Vladimír vypustil toto slovo z úst, — na nič veselšie
         teraz nemôžem ani myslieť, ani hovoriť. Nežartujem, naozaj hovorím, lebo ma už po troch
         dňoch tuto nikto neuvidí.
Až teraz svitlo Márii a len teraz ju čosi rozpaľovať a studeniť, striasať a ňou lomcovať
         začalo. Všetky rozumu neznámejšie city, všetky hlboké tušenia jej šťastia sa teraz hlásili
         k svojmu — a karhať sa ju dali, prečo už dávno svojmu anjelovi nepovedala, že ho miluje.
— Ty chceš odísť? — zvolala razom Mária, prvý raz hovoriac Vladimírovi ty. — Ty chceš
         odísť? Ach, ja… — Pán boh sám vie, čo by bola k tomu ešte dodala, ale nemohla, lebo
         Vladimír jej do reči stúpil.
— Že odchádzam, to ešte nie je nič také, lebo moje určenie ma volá do vyšších svetov, k
         vyššiemu poznávaniu ducha, sveta, národov, obce — boha. Ale že pochybujem, že by sme sa
         kedy v tomto blahoslavenom stave, v tomto terajšom zväzku a vzťahu vidieť mali… táto
         pochybnosť hádže do mňa strely večnej biedy, smútku a trápenia.
Mária sa týchto rečí zľakla.
— Pre večné spasenie nás oboch! — hovorila preľaknutá a v strachu. — Čo pod týmito
         tajomnými slovami za hrôzy skrývate? Ja vám nerozumiem. Vyjasnite hmly vašej reči a
         rozveseľte môjho ducha.
— Nepýtajte sa ma, duša moja, — odpovedal Vladimír. — Ľahké je to vyjasnenie. Idem za
         vyšším volaním ducha. Pamiatka, ktorá môže po mne zostať, je pamiatka na biedneho,
         chudobného… Ach, a táto pamiatka zostane aj vám, Mária, skvelá krásou a veľká mravmi a
         cnosťou, jasná bohatstvom, okolo ktorej sa bude krútiť svet krásy, slávy, bohatstva,
         dôstojnosti, úradníctva, panstva! Čože zostane mne biednemu, chudobnému?
Teraz porozumela Mária Vladimírovmu dumaniu. Ale teraz jej tiež na myseľ prišli otcove
         reči, ktorý ju k tomu od ktoréhosi času viedol, aby si volila medzi tými mnohými, ktorí sa
         okolo nej krútia a po jej pohľade striehnu, ktoré napomínania ona dosiaľ len za obyčajné
         otcove starosti mala. Všetko jej teraz na myseľ prišlo, ale najväčšmi ju pichala nevera a
         Vladimírova pochybnosť. Preto premožená týmto vnútorným bojom roztiekla sa v slzách, v
         nekonečnom žiali a neslýchanej bolesti duše a srdca. A tento Mariškin žalostný stav
         rozžialil aj Vladimíra. Po chvíli sa Mária utíšila a chcejúc čosi povedať, nemohla. Aj dych
         sa jej stavil, aj srdce jej stislo — a len slovo „ja ťa milujem“ skĺzlo sa zo zaviazaného
         jazyka.
Ale toto slovo obľahčilo obidvom srdciam a prsiam — a prvý v živote bozk lásky zavrel
         túto tichú zmluvu, tento svätý zväzok — večnej lásky dvoch nevinných slovenských duší.
         Nebolo tu ani viac rečí, ako býva pri romantických zaľúbencoch, nebolo tu večných sľubov,
         nebolo prísah, ba nebolo tu ani dlhého rozkošenia, ani navymýšľaných pochybností. Obaja si
         povedali, že sa milujú a to bol svet pravdy a večného trvania svätých sľubov.
— No, prijmite ma teda teraz zas do svojho lona, vy večné ríše ducha, — volal v zápale
         Vladimír. — Pôjdem za túžbami môjho ducha, pôjdem rozvíjať všetky schopnosti môjho ducha,
         aby som ich potom už dokonalé položil všetky na oltár tejto večnej vlasti národa povolaného
         a vyvoleného.
— Kráčaj teda, môj najdrahší, tam, kde budeš môcť najviacej nazbierať kvetov ducha,
         ktorými ovenčíš národ svoj. A potom polož aj seba s nimi na obetnicu sveta, ktorý si poznal
         a za ktorý si žil.
Tieto dve duše sa ľúbili tou čistou láskou, ktorá nemá nijaký pozemský cieľ. V nich sa
         rozžiarilo to svetlo, ktoré sa ešte tuším ani v jednej duši slovenskej nerozžiarilo.
         Pánbohvie, či terajší vek bude môcť zniesť také svetlo, či ho neodsúdi, či ho i s tými
         dušami aj s tým, ktorý ho vypísal, nezatratí. Takýto ale súd konečného sveta, vynesený o
         zjavenom sa neobyčajnom svetle nekonečnosti, je len klebeta, na ktorú ani len nemyslí
         osobnosť rozhriata takým ohňom.
Mária — toto dievča dumných Tatier, Tatier skrytých, tajomných, Vladimír — tento
         mládenec svieži, pružný, prudký, tento odchovanec novšieho veku, ľúbili sa a obaja sa
         ľúbili vo trojo. Ľúbili sa obaja v sebe, že boli obaja krásni, vznešení a aby som tak
         povedal, len pre seba zrodení; ľúbili sa obaja v tejto večnej, krásnej, božskej prírode
         tatranskej; ľúbili sa obaja aj v čomsi ešte vyššom; vo večnom akomsi osude, ktorý musí byť
         spravodlivý v histórii sveta a národov. Bohvie, kto im všetko toto dal do ich pŕs, a
         bohvie, či toto troje, v ktorom sa obaja tak ľúbili, nepríde voľakedy do bojov a sporov.
Rozišli sa teda telá týchto duší. Spojené ale zostali, ak nie v tom prvom, teda v druhom
         a ak nie v druhom, teda doista v treťom. A v tom treťom boli vždycky vo všetkom spojené.
         Azda nebude každý tomuto počtárskemu hovoreniu rozumieť. A ten bude prináležať k tým, čo
         hľadia, ale nevidia, čujú, ale nerozumejú. — Šťastnú teda cestu všetkým postaveným na
         cestách života, ale obzvlášť šťastnú cestu želáme Vladimírovi.
[
6
]
Túto zvláštnosť Tatier už môžeš poznávať v Slávy dcere, v
                  Starožitnostiach, v Hollého básňach…
— Kollárova Slávy dcera (1824),
               Šafárikove Slovanské starožitnosti (1837), Hollého Svatopluk (1833) a Sláv (1839) a
               i. Štúrovci ešte väčšmi vyzdvihovali Tatry ako kolísku celého Slovanstva.
[
7
]
Príroda teda má veľký vplyv a podnet na vyvíjanie sa ducha
—
               Hurban dotváral na naše pomery Heglovu filozofiu o vyvíjaní sa ducha v prírode,
               národoch a v ľudstve.
[
8
]
Hej, vy naše Tatry…
— úryvok z Kuzmányho piesne Píseň prostonárodná (1835), citovaný v Ladislavovi (1838)
[
9
]
Das erste Moment…
— (nem.) Začiatok vzniku všetkých
               svetadielov tvorí čistá, indiferentná, kovová náhorná plošina, nevzhľadná, v sebe
               uzavretá, ale pritom schopná vysielať zo seba impulzy. G. W. F. Hegel (1770 — 1831),
               Fenomenológia ducha.
[
10
]
aby môj syn trochu viac vedel ako notam Rakocianam
(lat.) — …
               ako Rákócziho pochod
[
11
]
alegovať
— (lat.) citovať, dokladať niečím podľa
               zákona

--- KAPITOLA 4 ---

4
Rodičia nevedeli, aké stupne duch ich dietok prešiel, čo oni mysleli, že je len tam, kde
         vychovanie tela bolo. Videli len svoje dietky, čo ale obzvlášť o pánu ***skom platí, lebo
         Boleslavský, hoci nedokonale, ale predsa tušil o svojom synkovi viac, ako bolo to, čo na
         ňom videl. Dietky len vidieť, je to zmyselné k nim správanie sa. To robia aj zvieratá.
Vladimír a Mária rástli spolu. Spolu aj ich duch stúpal. Aj keď Vladimír väčšmi
         vedomosťami ducha, Mária väčšmi citom sa hor vznášala. Obidvoje bolo predsa duchovné sa
         nesenie von z týchto obmedzených končín. A ich rodičia o tomto nič nevedeli. Ale tak je to.
         Budúci vek pôsobí na dietky a kráľovstvo božie na dietkach sa zjavuje. Pravda, že sa to
         nemôže ľúbiť tým, čo hovoria, že by len predsa sliepka mala byť múdrejšia ako vajce.
Po Vladimírovom odchode zhrnuli sa aj nad domom jeho otca aj nad Máriou smutné oblaky,
         oblaky nešťastia a skormútenia. Lebo hneď o dakoľko dní, čo bol odišiel, dostal jeho otec
         od pána ***ského list, aký by ani len v snoch nebol očakával. V tomto liste ho karhal za
         zlé vychovanie syna Vladimíra, ktorý by vraj jeho dcéru za sebou bol zmámil a ktorý je
         pôvodcom nešťastia jeho domu. A vypovedal ho v tom istom liste zo služby, ba ešte mu aj
         inším nebezpečenstvom vyhrážal.
Boleslavského žena sa pustila do plaču a celý dom mala naruby prevrátiť svojimi
         lamentáciami. Ale predovšetkým letela do hlavy svojmu mužovi.
— Teraz už vidíš následok svojej výchovy syna, teraz už môžeš mudrovať, koľko chceš. —
         Probuj, či sa ti dá umyť, čo si zlé narobil. Či som ti nehovorievala, aby sme syna doma
         držali a nikde mu chodiť nedovoľovali? Tu máš aj svoje nešťastie. A tu máš hotové nešťastie
         aj pre nášho drahého Vladimíra. Ó, ja nešťastná matka, kde sa podejem, kde sa podejem? —
         Takto nariekala Boleslavská a s plačom a zúfalstvom dohovárala svojmu mužovi.
— Počkaj, počkaj, moja duša, a nelamentuj. Poviem ti čosi. Jeden si raz nohu zlomil, keď
         oberajúc hrušky, dolu zo stromu spadol. Potom kričala jeho žena, prečo ju nezrúbal nedávno
         v zime, keď pre kmotru koláče piecť chcela, a dreva nemala… že by si teraz nebol nohu
         vylomil. Vidíš, o čom tá žena blúznila, o tom aj ty blúzniš, lenže trochu v inšom ohľade.
         Čo by aj voľačo zlé bolo, ako nevieme, čo je vo veci, predsa sa regule mojej výchovy nedajú
         vyvrátiť. A už ani viac s tebou o tom hovoriť nebudem. Ale sám idem teraz k pánu ***skému…
         Uvidím, aká je to búrka.
A s týmito slovami sa poberal. Palicu do ruky, širák na hlavu a pľasnúc dvermi, nechal
         ženu lamentovať, až sa ulice ohlasovali. Ženy sú čudné. Ich jazyková logika pradie dlhé
         nite, ale zuby ich niekedy potrhajú, a preto sa už potom všetky tie nite pomotajú tak, že
         nikto ich rozmotať, ani im na koniec prísť nemôže. Jedna žena, aby sme príklad uviedli,
         svojmu mužovi naveky dávala lekcie o svojom dobrom varení, až mu napokon varenie všetkých
         žien zošklivila. A on tomu aj veril. Ale keď sa mu potom iní muži vysmievali, len si chcel
         zas do sedla svojej mužskej vážnosti sadnúť — a začal smelo a chutne u susedy aj za ženinej
         prítomnosti jesť a jedlo chváliť. Ale čo sa stalo. Asi o pol roka dostal nádchu a tu sa
         jeho ženička dala doňho.
— Tu, tu ju máš, tú dobrú žranicu tej drndy. Už máš nádchu od nej. — A keď sa muž začal
         smiať a čudovať rečiam, dala sa milá žena do pradenia nádchových nití od zlého jedla, až
         muža uši zboleli a dal jej za pravdu. Ale o dva roky dostal zimnicu. A milá dobrovravná
         žena začala zas:
— Tak ti načim. — Hľa, to ti posiaľ v žalúdku trčalo.
O tri roky ho začal zub bolieť. Neskoršie mu zas čosi bolo. Ona vždy so žalúdkom mu
         vyšla na oči. A keď jej povedal, že však to nemôže byť, aby od toho času žalúdok bol mal
         pokazený, keď mu medzitým nič nechýbalo a bol zdravý ako buk, nedala sa predsa ukvokať, ale
         mu zas priadla popod nos žalúdkové nite od nádchy a nádchové od žalúdka, až milý človek
         ošedivel. Len sa ty daj ženskou logikou viesť a počúvaj jej mudrovanie, už ťa ona vyvedie
         na kraj. Ale miešaj sa do misky a varešky, tak bude z teba zas hodný okrajok z muža.
Ale vráťme sa k Boleslavskému. Nechal mamičku trkotať a robil podľa svojho najlepšieho
         rozumu a presvedčenia.
Už na dvore začul krik, čo sa z hlavnej paloty kaštieľa niesol. Vstupoval do pitvora a
         tu už mohol rozoznať kliatie samého pána domu. A už by sa bol chcel vrátiť, aby do rozpakov
         dom nedoniesol, zas si ale pomyslel, aby ho dakto nevidel a nevykričal ho za dvorového
         podoknového poslucháča, špehára a lovca domácich sporov a tajností. Preto vstúpil do veľkej
         paloty. Ale ho tu hrozný pohľad zarazil. Výjav, aký neočakával. Lebo sotvaže sa na prahu
         zjavil, už mu do náručia letela uplakaná Mária celá ako prevrátená, ba ako postrieľaná
         srnka, ktorá z poslednej sily pred lovcom uteká a do zeleného krovia sa hádže.
— Oj, lepší otec, ochráň ma ty! — kričala Mária, bežiac k Boleslavskému. — Ochráň ma
         aspoň na chvíľu pred nemilosrdenstvom. Chcú ma vydať, a ja sa nechcem. Chcú ma vydať
         vlkolakom, a ja nechcem vlkolakov, chcú ma živú pochovať, a ja chcem žiť živá. Chráň ma,
         chráň ma, statočný otec Vladimírov!
— Ha, ty diabol môjho domu, — kričal naňho z kúta ***ský, — ty si príčina môjho
         nešťastia. A ešte sa mi teraz pod nohy ideš pliesť. Hybaj mi z očú, aby som ťa v mojom
         spravodlivom hneve nezašliapal ako chrústa!
Boleslavský nevedel, odkiaľ by mal začať. Všetky veci bral chladno hore podľa svojho
         zvyku, ale tu bol za chvíľu zmätený. Až sa naostatok chytil posledného slova nahnevaného
         ***ského.
— Spravodlivým hnevom voláte svoj hnev, — ticho a vážne začal hovoriť Boleslavský. — Ja
         proti tomu nič nemám. Ale prosím vás, vysvetlite mi ten spravodlivý hnev, ako je on vo
         vzťahu ku mne spravodlivý? Ja sa vám sväte osvedčujem, že nič neviem o celej tejto vašej
         hrmavici. A také slová som si nezaslúžil.
— Ešte sa bude napokon vyhovárať, — kričal ešte väčšmi rozpálený ***ský a už čiahal po
         flinte, čo v kúte visela.
Boleslavský vidiac, že sa s bláznom zhovára, ktorý naňho ako na líšku flintu lapá,
         poberal sa von. Ale tu sa Mária s poletujúcimi vlasmi pred neho postavila, jednou rukou
         držiac dvere, takže zakrývala Boleslavského a z plného krásneho hrdla zvonivým hlasom
         prenikavo volala:
— Postoj, šľachetný otec nevinného Vladimíra! Neboj sa! Nemôže mať nespravodlivý hnev
         toľko moci a smelosti, čo miernosť posvätenia seba. Ty stoj, ja za tvoju, syna tvojho a za
         svoju nevinnosť a pravdu padnem. Tatuško, strieľaj do svojej dcéry!
A tieto slová primrazili Boleslavského k zemi a odzbrojili ***ského. Hodil sa na leňošku
         a sťažka odfukoval. Mária ale rozpálená pokračovala.
— Teraz počujte obaja naši otcovia, čo vám tu do očí obidvom chcem povedať. Vladimírov
         otec vedz, že večný cit lásky k tvojmu synovi naplnil moje srdce. A tohto citu príčina nie
         je ani jeden z nás, ani ty, ani tvoj syn, ba ani ja sama. Vyrástol zo mňa kvet môjho
         šťastia a nejde mi pri ňom o nič na svete ako oň sám. A ja, pokým Vladimír žije, žijem tiež
         a žijem jeho myšlienkou a myšlienkou naňho. Jeho myšlienka je všetko veľké, sväté, božské;
         ale moja myšlienka naňho, tá ma zas robí účastnicou všetkého toho blahoslavenstva jeho
         myšlienky. A tu vám na tieto slová prisahám, že nič inšie nás dosiaľ nespája ako to. A keď
         sme si to riekli, prvý a jediný bozk. Môj otec ma ženie vydať sa za zmyselníkov, čo nemajú
         v sebe iba to, čo každý — telo. A ja som ešte na vydaj s Vladimírom ani nepomyslela. To mi
         ani na um neprišlo. A keby aj myslela, teda by aj tým myslením len na nemyslenie toho prísť
         musela. Lebo viem, že otec a celý svet, do ktorého som vrhnutá a v ktorom som zatvorená a z
         ktorého sa vydrieť nemôžem, len erby a statky a tituly dlhé a rady zemianskych dedov chcú.
         Nežiadam vás o svadby a o manželské požehnanie, otec môj. Ale sa vám osvedčujem, že pokým
         Vladimír žije a žije tomu svetu božiemu, ktorému žiť som ho videla, ani jeden smrteľník
         moju ruku mať nebude. Všetky statky moje dajte, komu chcete.
Dopovedala a zamdlela v Boleslavského náručí. Ale jej otec sa razom schytil z leňošky a
         bežal k svojmu fiškálovi, držiacemu dcéru v náručí, a razom sa celý premenil. Hneď krotol,
         hneď sa mu pretváranou tichosťou a úlisnosťou prihováral.
— No, nechže je tak. Podajte mi priateľskú ruku, fiškál môj. Nech sa stane podľa vôle
         mojej dcéry. Ona je moje jediné dieťa, nechcem ju nešťastnú vidieť. Pokým sa váš syn
         nevráti, nech je slobodná. Potom ale nechže ich boh požehná a dá im šťastia manželského. A
         my buďme tí starí priatelia. Zabudnime na všetko, čo sa medzi nami prihodilo.
Boleslavský si búrku, do ktorej bol prišiel, nevedel predstaviť. Ale tejto tichosti ani
         tak nerozumel. Neveril síce slovám takej náhlej miernosti a krotkosti, ale sa predsa tešil,
         že sa búrka utíšila. Po malej chvíli, medzitým čo sa bol hlboko zamyslený ***ský po palote
         poprechádzal, sa zas čosi spamätal a chytiac za ruku Boleslavského aj Máriu, hovoril
         rozohneným hlasom:
— Teraz mi ale prisahajte obaja, že nikomu na svete o tejto histórii môjho unáhlenia nič
         nevyzradíte. Nechcem, aby o tom dakto vedel.
Boleslavský svoju prísahu chladne odriekol. Mária skrátka, ale ohnivo svojmu otcovi
         predniesla, hovoriac:
— Otec môj drahý, spravodlivý boh večnej lásky, večného pokoja, boh môj a všetkých
         národov nech ma potresce, ak len slovo z celej dnešnej trúchlohry nášho domu komu poviem.
Noc sa zblížila, strašná, hrozná, divá to bola noc, lebo sa celé nebo zatiahlo oblakmi.
         Obloha bola len samý križovatý blesk. Hromy rúcali tisícročné duby, prívaly hučali
         dolinami, skaly sa triasli, víchry nimi hýbali, vrchovce sosien sa lámali a korene líp a
         celého horstva prašťali. Nešťastná noc doviedla potom žalostné ráno, plné plačov a ľudského
         zúfania.

--- KAPITOLA 5 ---

5
Na rímskych kopcoch stojí Vladimír. Kde sa tam vzal? Čo ho ta zaviedlo? Chudák — hádam
         svetom chodí. Aj, nie je on chudák, hoci svetom chodí. On je šuhaj, akého v Tatrách ešte
         sotva kedy bolo. Dva roky už preč ušli z tejto nížiny a okrúhliny zemskej, čo Vladimír
         vzdialený bol od svojho domu. Ale tieto dva roky mu neboli také dlhé ako filisterskému
         maznáčikovi, čo potom, keď mamine pagáčiky pojedol, už sa obzerá, či by nebol čas po nové
         domov ísť. On za všetok ten čas chodil duchom svojím po neznámych mu dosiaľ kráľovstvách
         umenia a vedy, bavil sa po vysokých školách učenej Germánie. A keď už tam veľa spoznal, o
         čom nevedel, keď tam ale obzvlášť poznal stanovisko, ktoré si ustlala myšlienka sveta,
         videl, kam sa ľudský duch povýšil a vyletel — plný národného ohňa, aký vliali doňho
         zálanské kraje a končiny pomorské
[
12
]
— tieto slávske hroby a kostnice. Všetkým týmto rozjarený poberal sa vidieť tú
         krajinu večného leta, citrónových a pomarančových hájov, tú krajinu, ktorá v histórii sveta
         cirkev uskutočnila, upevnila, kde je vlasť krásy, divu umenia, oplývajúca pomníkmi sily a
         ľudského ducha, tú svätú zem veľkého hýbania v staroveku, tú niekdajšiu panovníčku sveta,
         Taliansko či zem Vlašskú,
[
13
]
poberal sa Vladimír vidieť. Už z Germánie
[
14
]
zalietaval duchom k Rímu, Florencii, Benátkam a zaoberal sa ich ohromnými
         osobnosťami, skutkami, bojmi, osudmi. A preto tým väčšmi túžil po osobnom videní týchto
         zemí, miest, krajov.
— Vidím zem, po ktorej tiekla Caesarova krv.
[
15
]
Budem chodiť po brehoch Tiberu,
[
16
]
po ktorých svetovládny Riman chodieval. Uvidím večné pamätníky umelcov Európy.
         Uvidím mesto, ktoré bohovia založili, ľudia podmaniť nemohli, a vládne, po večných búrkach
         zas sa stavia na rozvalinách tisícročí do novšieho života! — Takto sa tešil Vladimír, keď
         nechával nevľúdne kraje Nemcov, týchto zlorečených katov Slovanstva.
Za dva roky v Nemecku Vladimír len ustavične bolestil a ducha svojho v bolestiach srdca
         nechával ísť za tými nemeckými mudrcmi. Všetka krvilačnosť Nemcov uprená ešte aj teraz na
         Slovanov ho len rozpaľovala naučiť sa to, čo títo múdri vedia.
— Len ma učte, už si hoci časom aj poblúznite. Veď ovocie vášho poznávajúceho ducha
         nebudete vy hrýzť. Lepšie je predsa, keď už len myslíte, hovoríte, učíte po nemecky, ako
         keď ste žili po nemecky. Lebo duch náš už teraz stroví všetko nemecké a pre život si
         zachová len to, čo je v nemeckej handre ľudské. Ale pokým ste ešte žili po nemecky, to bola
         naša bieda, lebo ste nás cez mnohé storočia žrali. Prišiel na psa mráz. — Týmto, hľa,
         krotil svoju bolesť. Ináč by nebol mohol v tomto rozpadajúcom sa nemeckom živote, ktorý ale
         aj v tejto svojej roztrhanosti ešte by rád čerstvo Slovanstvo hltal, ďalej zostávať. Čím
         väčšmi kričali naňho kosti otcov, aby ušiel z týchto prekliatych katovieň Slovanstva, on
         tým väčšmi sa tam silil byť a každý okamih využiť, aby si prisvojil všetko, čo je tam pre
         našu budúcnosť, a to ako bolesť nesmiernu, tak tú vysokosť ducha namyslenú Nemcami. Ale
         preto celý uradovaný utekal z týchto zapadnutých tieňov Slovanstva a s útechou uľavujúcou
         jeho srdcu poberal sa do večne mladého Talianska.
Prešiel teda Benátky, Florenciu a teraz stojí na kopcoch svetoslávneho Ríma. A celý
         minulý život týchto miest a obcí tiekol tu znovu pred zrakom do minulosti a zanášal ta jeho
         ducha. Zdalo sa mu, že sa díva na Rím, na Benátky, lebo mu tie mestá boli punkty, okolo
         ktorých sa jeho obraz Talianska končil. My ale nemôžeme všetko odkrývať, čo a ako Vladimír
         myslel a pochodil duchom, ako chápal, ako stravoval a ako tieto svety so svojím slovanským
         svetom porovnával, lebo by nás to ďaleko zaviedlo, ale načrtneme tu len voľačo z jeho
         usilovne vypracovaného denníka.
„Benátky — Benátky,“ tak znie jedno miesto v jeho zápisoch, „ako ma zaujali vaše dejiny.
         Oko Slováka vidí vo vás čosi čarovné. Na brehu Slávov bol som zamorený v myšlienkach o rode
         svojom rozliatom po svete, ako toto more nedohľadných brehov. A z týchto myšlienok ma
         vytrhal prudký hovor ohnivých Talianov. A toto vytrhnutie z môjho myšlienkového sveta
         presadilo ma do žalostnej prítomnosti terajšej. A tu som si pomyslel, že hoc aj živé
         zostanete, Benátky, v živote histórie sveta, predsa len more slovanské málo z vás vody do
         seba dostane.
Poloha Benátok je zvláštna. Ale kto nevidí aj to celé vyvinutie sa života benátskeho ako
         samo, jediné, najzvláštnejšie vo svete? Ale zas som pri svojom presvedčení, že príroda, ako
         je myšlienkou preniknutá, tak preniká tiež, ba určuje a ustanovuje pomery sveta, ducha,
         života. Tieto Benátky — tieto Benátky! Čože sú inšie v celej svojej histórii ako
         zmyšlienkovatená, zoživotnená, zduchovnená táto poloha, toto ich položenie? Benátky nemajú
         inakší základ ako ten tečúci základ mora. Pre toto more, v ktorom celé Benátky ako
         veličizná galeja plávajú, sa stalo, že ich základ, pomer so svetom je akési svetanstvo. A
         veď to aj vidíme, ako more svety spája, ľudí zo sveta do sveta prenáša, tak aj Benátky len
         vtedy zakvitli, keď tento živel spájania sa morom svojím so svetom najväčšmi zachovávali a
         jemu najvernejšie boli. Benátska aristokracia bola dušou tohto života. Keď sa ona sebe
         nevernou stala, padla, a keď ona padala, padali aj Benátky. Nobili, šľachtici, zdržiavali
         Benátky a Benátky zdržiavali nobilov. Benátska aristokracia je dačo najrozumnejšie na
         svete, ona vládla nad Benátkami preto, že od jej vlády závisel život Benátok. Benátsky ľud
         bol naveky rozplavený po svete, lebo so svetom žil. Nemohol teda tou studenou, zavše rovnou
         dôslednosťou seba samého pozorovať, na seba hľadieť, seba riadiť. Jeho aristokracia sedela,
         panovala, riadila všetko v tejto svetoplavnej obci. Ona vážila to, čo ľud stvoril, ona
         merala to, čo ľud nasýpal, ona duchom spájala to, čo ľud telom, tovarmi, plavbou skladal.
         Benátčania sa so svetom merali. Ich aristokracia sa s nimi vyrovnávala a ako bol ľud
         morský, tak bola aj aristokracia morská, ktorej úloha a práca spočívala v spracovaní lodí a
         lodného ľudstva.
Ale všetok život Benátok je predsa doma, hoci je rozplavený. Keď je doma, zabáva sa
         doma, keď je von, myslí, ako by najviac krásnych vecí a radovánok domov doniesol. Múdro to
         aristokracia všetko ťahala do Benátok, lebo po moriach ochladený ľud rozohrial sa zas doma
         láskou k sebe. Benátsky básnik oslavoval Benátky, maliar maľoval život benátsky, rezbár
         rezal na oslavu benátskych predmetov. Slovom — Benátky vždy hľadeli na seba, zhromažďovali
         do seba. Nesmierna to bola výška, na ktorú sa vyniesli Benátky, a to taká malá obec! A
         všetko to pošlo len z toho tuhého spojenia aristokracie benátskej s ľudom benátskym.
Pád tejto krásnej obce spadá do toho času, keď sa kvet ľudu, aristokracia benátska stala
         svojmu povolaniu nevernou, keď prestala byť aristokraciou morskou.
Začala byť nespokojná s touto úlohou, ktorej spĺňaním sa Benátky stali slávnymi.
         Vyrušili sa až na pevniny Vlách či Itálie. Ale toto panstvo, aké na pevnine začali
         uskutočňovať, nebolo pre nich nič inšie ako krídlo na rybe. Keby ryba krídla mala dostať,
         teda by celá ríša vodstva nebola viac pre ňu, ale aj ona by pre to isté rybou prestala byť.
         Celý tento skutok benátskej aristokracie nebol z ducha benátskeho ľudu, a preto bol
         prehrešením sa, ktoré bez pokuty zostať nemohlo, a to síce pokuty tak škodiacej benátskemu
         životu, akože skutok zo svojvôle, a nie z ducha a potrieb života pochádzal. Benátky mali
         ísť k talianskym brehom a k okoličným pevninám len ako s džbánom po vodu. Ale oni išli s
         krčahmi. A keď sa im zem ľúbila, opanovali ju, len čo sa už ľudom nie morským, ale zemským
         stali. Aristokracia vyviedla Benátky na vysoký stupeň slávy, pokiaľ bola aristokraciou
         morskou, bdejúcou nad pomermi svojej obce so svetom. Ale koleso benátskej slávy tým väčšmi
         bežalo do morských hlbín, čím sa vyššie usadzovala takzvaná aristokracia na pevnine. A tu
         ona prekročila svoj vidiek, svoju hranicu, svoje povolanie. Lebo aristokracia lodníckeho
         ľudu, povolaná spravovať kupeckú obec, stala sa razom zemskou aristokraciou upriamujúcou sa
         na riadenie stojacich hradov a zemí.
Blesk benátskej slávy zhasol, keď ten starý, svojmu povolaniu verný duch aristokracie
         zomrel. Oj, príroda, oj, myšlienka jediná, ako prírodou, tak ľudstvom v histórii pradená,
         keby teba ľudia poznali!
Rod môj, uč sa históriu ducha a prírodu poznávať. Lebo len tak nájdeš ten punkt, na
         ktorom a od ktorého máš začať hľadať budúcnosť slávy a slávu tvojej budúcnosti!
Z tej čiastky Talianska, ktorú príroda urobila v jeden väčší celok, zo severného
         Talianska, zaviedla ma moja túžba prostriedkom bujných krajov, pomarančových a
         rozmarínových lesov, jazerami a zámkami a mestami, umením a krásou sa pýšiacimi — zaviedla
         ma túžba moja svätá do tohto svätého mesta, skadiaľ svet rozkazy od najdávnejších čias
         dostáva, na tieto vrchovce večného Ríma. Na starých rozvalinách starého Ríma stávam a nový
         Rím sa mi šerie pred očami. Svetomesto, na tebe leží požehnanie bohov, bárs si už neraz
         bolo aj pelešou zlosti. Ale dobrý duch nájde v tebe plnosť hojnú na obživenie sa, na
         povzbudenie, na preporodenie.
Hľadím z rímskych vrchovcov von, von. A tam v dolných končinách na východe vidím v duchu
         Tatry — moje sväté Tatry. Vidím ich plemeno, druhé plemeno, vidím domov, vidím domov môj
         rozkošný! V Ríme nevládli nikdy cudzinci, hovorím, že v Ríme nikdy nevládli cudzinci, a Rím
         bol svojimi vladármi od vekov veľký. Oj, aká to rovnosť ide mi na myseľ! Ani v Tatrách
         nikdy nevládli cudzinci!
Oj, ty Tatra, naša mať,
my za teba chceme stáť!
Ako orly v tuhom letu
poletíme proti svetu!
A jak stoja Tatier steny —
tak žiaden z nás sa nezmení!
[
17
]
Pekné je to pre Rím, že v ňom cudzinci nikdy nevládli, keď len napríklad v Neapole
         cudzinec cudzinca z trónu ustavične zhadzoval.
[
18
]
A akokoľvek sa svoji vládcovia zavše vedeli utrímať — a dosiaľ sa utrimujú na
         tróne Ríma, predsa sa tým nikdy nič nepomútilo v osude tohto historického mesta a v jeho
         vplyve na svet. Tak je to v tomto ohľade s Rímom ako s veľkými váhami, na ktorých sa len
         centy a stocenty vážia. Môže na také váhy, koľko chce komárov sadať, predsa vo váhach nič
         nepremenia. V Ríme sa vážila sila národov, ba v Ríme sa táto sila zbiehala a stadiaľto sa
         ona zas rozchádzala do sveta. Jednotlivci tu nič nerozhodli, poriadok a duch tu od vekov
         vládol. A všetko, čo sa tu veľké stalo a zbehlo, všetko je zaznačené v letopisoch
         človečenstva. Rod môj — rod môj! Podívaj sa, ba sprav si taký Rím a zbehni sa duchom doňho.
Rím a Benátky majú spolu veľmi mnoho podobností. Obidve tieto mestá vzrástli na základe
         pomerov k svetu a ľudskému pokoleniu. Iba ten rozdiel je medzi nimi, že Benátky vzrástli a
         vykvitli na svet pomerom a vzťahom — peňažitým, kupeckým a viac hmotným a hrudnatým; Rím
         vzrástol a vykvitol pomerom myšlienkovým, väčšmi duchovným. Tieto ťahy v sebe sú rozličné,
         ale podstata oboch je život, duch a aj ten pochod, ktorým sa ich živel zjavoval, je len
         vonkajškom rozdielny. V Ríme aj v Benátkach bola potrebná istá železná tvrdosť a stálosť,
         rozumová dôslednosť, prísna podriadenosť jednotlivcov obci, aby sa tak z vnútrajška
         vonkajšok veľký, rozložený, od prostriedku ďaleko rozlietaný riadiť a spravovať mohol. Tu
         nebola možná malokramárska demokracia, toto detinské sa hranie v karty. Benátska
         aristokracia bola také teleso, na ktorom všetko ležalo, alebo možno riecť koleso, ktoré
         všetko obracalo, keď v poriadku šlo a všetko drúzgalo a lomcovalo, čo von z poriadku na
         chodníky svojvôle zablúdilo. Ale čože bola táto benátska aristokracia inšie ako rímska
         hierarchia? Benátsky dóža
[
19
]
nesmel s aristokraciou benátskou práve tak do rozporu prísť ako pápež s rímskym
         klérom. Lebo ciele obidvoch boli tie isté: držať tieto veľké svety spolu. A toto mocné telo
         samo sebou muselo dorastať, aby vždy čerstvé bolo. Preto, čo bolo v Benátkach adopciou
         nobilov, to bolo v Ríme svätenie kňazov.
Oj, Rím, ty mesto sveta, o ktoré sa opierali milióny a s ktorým svety spojené boli
         vierou, myšlienkou! — Oj, Benátky, s tebou, mesto kedysi veľkých vplyvov, boli milióny
         prospechom spojené. Aj vy, mestá svetoslávne, vo vás som bol a vo vás som sa učil poznať
         koleso osudu národov, ktoré uteká z národa na národ. A poznal som jeho beh. Oj, jeho beh
         uteká ta, odkiaľ som ja prišiel.“
Takto žil Vladimír na svojich cestách. Pred jeho duchovným okom všetko žilo, v jeho
         duchu všetko našlo svoje ospravedlnenie, teodícea
[
20
]
mu bol hlas svätý, idúci zo zmäteniny ľudského konania, myslenia, tvorenia.
         Všetko mu bolo na svojom mieste, lebo videl boha večného, gazdujúceho v ekonómii sveta a
         osudov ľudského pokolenia. To bolo slovanské študovanie, to bol duch v celom pôsobení,
         ktorý vyzerá zo skutkov a zo zmýšľania Vladimírovho.
Jeho srdce neprekážalo jeho duchu. Ale keď sa duch po blahoslavených ríšach pravdy a
         vedy nalietal, zas srdce volalo a aj k svojim zvláštnostiam sa navracalo. Dlhé cesty, aké
         dosiaľ konal, mu už ťažké prichádzali, lebo nemohol naraz aj prijímať aj dávať. Jeho duch
         bol plný odtlačkov najrozmanitejšieho videnia a plný pružných myšlienok, a nemohol sa
         vyliať na svet skutočný, aby seba videl a svoj bol. Preto túžil po svete, v ktorom jeho
         slovo má byť skutkom, po tých Tatrách, v ktorých mu boh divadlo pôsobenia vyvolil. A tu mu
         vždy jeho Mária stála pred očami ako anjel, čo sa na jeho cesty bude dívať a schvaľovať
         plameň jeho ducha, blkotajúce skutky. Ešte väčšmi ako doma poznal tu medzi brehmi rieky
         historického života svoje poslanie a poslanie svojho národa. A každý, kto teraz chce nosiť
         meno učeného muža, alebo kto chce vyššiemu určeniu sveta a národov verne slúžiť, mal by ísť
         sem na západ vidieť dohorievajúci život a šľapaje toho života, ktorým horel, a
         neušľapanosti, ktoré na šliapanie zanechal. Vladimír si preto ešte žiadal vidieť
         Francúzsko, tú krajinu, na ktorej sa stala chumelica starého a nového sveta.
[
21
]
Poznal obsah a myšlienku tých bojov, posvätenia a zápalu, chcel vidieť aj tú
         prírodu, z ktorej sa duch preporodzoval. Lebo to nebolo len náhodné, že sa tie boje vo
         Francúzsku strhli. Ale aby sám videl, akým pochodom to išlo, chcel ešte aj túto krajinu
         čarovného pôvabu a veľkej sily, ba večnej živosti vidieť a tam obzvlášť ducha, históriu
         študovať a stadiaľ ako z najvyššieho mesta si ten národ obzrieť, ktorého budúcnosť je
         historická.
Urobil si plán a napísal myšlienku svojho výletu do Galie,
[
22
]
ponechal svojmu srdcu radostný okamih. Hral sa s myšlienkami na Máriu.
Večné sa zablesklo slnko nad Tatrami
a blesk jeho letel skalami, horami,
ale sa zastavil nad horou zelenou,
bo pod ňou sa bavil krásou nevidenou.
Pod horou zelenou, kde Mária sedá,
kde jej mysli srdce pokojíčka nedá.
A keď sa nadíval blesk slniečka na ňu,
potom až zasvietil mne tu — tam Germánu.
Jeho dobrá myseľ tvorievala si aj hodiny lahodnejšie, hoci tých mnoho nebývalo. Lebo
         neraz vprostriedku radostného obrazenia schvátil ho prúd myšlienky. Teraz mu ale inšia, ani
         netušená búrka prekazila hranie obrazotvornej moci. Sotvaže ostatné slová maličkej pesničky
         dopísal, začul krok na ambite, ktorý mu naraz v pamäť uviedol kročaje, aké ho už dva razy
         boli prestrašili. Akýsi oplan ho všade striehol, takže už dva razy bol prinútený s ním sa
         duelovať. Preto sa Vladimír chytro schytil zo svojej stoličky a dvere chcel zaprieť, ale už
         bol na prahu ozrutný chlap, ktorý Vladimírovi dvere zavrieť nedal, ale ich zastrčil za
         sebou, spustil zámku a sám s poľakaným Vladimírom v izbe zostal.
— Čo chodíš za mnou a skúšaš moje šľapaje, bezbožný človeče! — osmeleným hlasom kričal
         na neznámeho Vladimír. Ale ozrutný chlap sa jeho kriku neľakal, ale so smiechom chrípľal:
— Oj, ty škriatok nepodarený, nebľač, lebo ti ústa rozpáram!
Vladimír, dôverujúc zas svojej cvičenosti v šabli, skočil ako srnec do kúta a už sa mu
         nad hlavou meč blýskal a koniec jeho hvižďal po povetrí.
— Zbojník, ustúp, lebo ťa teraz nepoškriabem, ale ti hlavu na kapustu rozsekám!
Ale ani sa Vladimír nenazdal, už obor stál pred ním dvoma pištoľami ozbrojený a ticho
         hovoril:
— Dočkaj, nech sa skorej spravím. Vidíš, mohli by sme hneď koniec urobiť, keby som ja
         bol zbojník. Pustil by ti tieto dve olovené maličké halušky do hlavy a bol by si, synček
         pochabý, u Abraháma. Ale nie tak je to. Ja som nie zbojník. Som uhorský zeman a mám ťa na
         statočnej ceste duelu zabiť. Na šable to s tebou nejde. Vidíš, zas som celý rok v Benátkach
         preležal, čo si ma tak porúbal. Už teda dva roky len tak preležať nie je nijaká maličkosť.
         Na, vyber si, obidve sú nabité, lebo jeden, lebo obidvaja musíme padnúť!
Vladimír ani v tomto nebezpečenstve ducha nestratil.
— Dobre teda, — hovoril mu, — ja pôjdem s tebou aj na pištole. Ale mi najskôr musíš
         rozpovedať, kto si. Ja som Vladimír Boleslavský z Tatier. Chodím po poctivejšom povolaní,
         ako je bitka. Chcem teda zvedieť, s kým sa mám biť. Hovor, lebo ťa dotiaľ budem zbojníkom
         menovať, dokiaľ mi nepovieš, čo si.
— Aj, ty panghart… — začal velikán celkom chladno hovoriť. Ale toto slovo tak rozpálilo
         Vladimíra, že skočil k nemu ako rozdráždený lev, vychytil mu pištoľ z ruky a hodil ju aj s
         tou, čo sám držal, do papierovej, práve otvorenej truhlice a vrchnák zamkol. Nato vychytil
         druhú šabľu z kúta, podal mu ju a kričal na prestrašeného obra:
— Ber si šabľu a bi sa so mnou najskôr za toho pangharta. Len potom budem strieľať.
         Desať rán musí mať jeden z nás na sebe, až potom sa budem podľa tvojej vôle duelovať!
Vladimír ale hneď ťal doňho šabľou tak, že sa tento brániť musel, a tak sa sekanica
         ohnivá začala. Už boli obaja hodne posekaní, ale Vladimír nevidel ešte desať rán, a preto
         ranou za ranou priliepal na krvácajúceho obra. Obrovský spolubojovník zobral ostatnú silu a
         dorážal na prudkého mládenca, ale tento zašvihol do jeho pravej ruky, odsekol mu ju pri
         pleci naskrze, takže aj so šabľou na zem odpadla.
— Teraz hovor, kto si, až chceš, aby som sa s tebou strieľal!
Ale už bolo počuť štrkot zbroje v ambite.
— Nech čert vezme takúto službu, — brblal poranený a zapchával čo najchytrejšie ranu
         šatkou. — Keď ale chceš vedieť, kto vlastne po tvojej smrti dychtí, tu máš list. Mňa už
         okrem toho čert vezme, nech aj toho berie… — A vtom, práve keď už vyvracali ľudia zvonku
         dvere, čo na pomoc prišli, vyskočil von oknom a stratil sa kdesi v uliciach a rímskych
         dvoroch.
Desiatková varta prišla do izby, ale keď sa o úteku bezrukého nešťastníka dozvedela, zas
         vybehla, aby ho chytala, a izba bola znovu vyprázdnená. Jediný Vladimír a jeho gazdiná
         stáli v nej. Táto bola prvá, čo počula sekanie šabieľ, a preto hneď vartu doviedla. Teraz
         stojí nad odseknutou rukou, držiac v ruke meštek peňazí a papiere, ktoré jej dal Vladimír.
         Meštek za unúvanie a priateľstvo, papiere aby oddala vrchnosti. Lebo Vladimír nechcel nič
         viac ani čuť, ani mať, ani vedieť o týchto naničhodných sporoch života, ktorým keď sa raz
         človek oddá, nikdy sa z nich nevymoce, ale pochová v ich hnusnom kalisku všetko
         šľachetnejšie pôsobenie. Poručil všetko náhode a božiemu riadeniu a sám sa zabral za svojou
         túžbou, nedbajúc na to, čo zlé mu ľudia chceli pripraviť, lebo mu boh všetko premôcť
         pomohol. Išiel Vladimír do krásneho Francúzska.
[
12
]
zálanské kraje a končiny pomorské…
— Zálanské kraje podľa
               rieky Sály v Nemecku. Pomorany, (hist.) kraj pri pobreží Baltského mora medzi Odrou a
               Vislou.
[
13
]
zem Vlašskú
— (hist.) Vlachy, Vlašsko, starý názov
               Talianska
[
14
]
Germánia
— (hist.) oblasť osídlená mnohými germánskymi kmeňmi
               južne od Škandinávie až po strednú Európu, zhruba medzi Rýnom a Odrou až k
               Dunaju
[
15
]
zem, po ktorej tiekla Caesarova krv
— Julia Caesara (100 až
               44 pred n. l.), najväčšieho rímskeho štátnika a vojvodcu, zavraždili v senáte 15.
               marca 44 pred n. l. republikáni, chcejúc v ňom odstrániť tyrana.
[
16
]
chodiť po brehoch Tiberu
— rieka prameniaca v Alpách a
               pretekajúca Rímom, ktorý sa rozkladá na jej brehoch
[
17
]
Oj, ty Tatra naša mať…
— najfrekventovanejší básnický motív štúrovskej generácie; symbolizoval slobodu a veľkosť slovenského ducha
[
18
]
v Neapole cudzinec cudzinca z trónu ustavične zhadzoval…
— v
               Neapole, pôvodne gréckej kolónii Neapolis, sa veľmi často menili vládcovia: Rimania
               (od r. 326 pred n. l.), Ostrogóti, Byzantínci, Anjouovci, Bourbonovci a iní
[
19
]
dóža
— (z lat. dux, vojvodca, vodca). Volená funkcia vládcu
               Benátok; musel pochádzať z kniežacieho rodu. Hodnosť vznikla r. 697. Posledný dóža
               zaďakoval r. 1797.
[
20
]
teodícea
— (gréc.) ospravedlňovanie protirečenia medzi vierou
               vo všemohúceho, dobrého boha a jestvovaním zla a nespravodlivosti vo svete
[
21
]
chumelica starého a nového sveta…
— buržoáznodemokratická
               revolúcia vo Francúzsku v r. 1789 — 1794 zničila vo Francúzsku feudalizmus a
               ovplyvnila hospodársky a politický vývin v celej Európe
[
22
]
Galia
— krajina Galov (latinský názov Keltov). Zahrnovala
               dnešné západné Švajčiarsko, Francúzsko, Belgicko a časť severného Talianska. V rokoch
               58 — 51 pred n. l. sa Galie vojensky zmocnil Caesar. Germánske kmene ju spustošili na
               začiatku 5. stor. od Rýna až k Pyrenejam.

--- KAPITOLA 6 ---

6
Krásna jar oživila slovenské Tatry. Rozzelenali sa hory, porozkvetali lúky, rozospievali
         sa vtáky, rozlietali sa vysoko orly, sokoly ponapĺňali povetrie svojimi krídlami a bujná
         príroda, aj tvrdé skaly aj hrkotavé potôčiky, začali opreteky svoje umenie šíriť. V takejto
         hudbe prírody, v takomto oslavovaní boha vyšla Mária jedného rána podľa obyčaje do svojej
         záhrady, aby sa modlila. Neborká už od troch rokov sa o Vladimírovi ničoho nedopočula,
         nevedela, či žije, či nežije, či sa mu dobre vodí, či je nešťastný, či na ňu zabudol, či ju
         ešte vo svojom srdci nosí. Ale najväčšmi prosila boha, aby ho nešťastie od zlých ľudí
         pochádzajúce nezachvátilo, lebo zavše strašné sny o ňom mávala. Hoci na sny neverila,
         predsa jej ale sny aspoň možnosť dákeho nešťastia na um privádzali. Vo svojej modlitbe si
         Mária najlepšie obľahčila, lebo v tej vyslovila všetko svoje túženie a všetky najtajnejšie
         city svojho srdca.
Jej otec býval veľmi nespokojný nad týmto jej stavom, hoci si bol pevne predsavzal pred
         ňou túto nespokojnosť nezjaviť, pokým svoj cieľ, aký mal pred očami, nedosiahol. Ale mu
         vždycky nepríjemné správy chodili odkiaľsi. A preto si umienil ešte raz pokúšať dcéru.
         Vybral sa teda práve toho jarného rána, keď aj Mária bola v záhrade, do tej istej záhrady,
         aby ju poslednou silou svojej reči a predstavovania od toho márneho cítenia odviedol a k
         dcérovskej poslušnosti prinavrátil.
— Zavčas rána, zavčas rána, dcérka moja, si navštívila svoju búdku, — prihováral sa jej
         dôverne otec.
— Oj, otec môj, tak je ľahko srdcu môjmu, keď sa vidím v týchto hriadkách krásy a vône.
— Milá moja dcéra, — hovoril jej po chvíli otec, — povedz mi, čo zamýšľaš. Roky ti idú,
         a ty ešte na vydaj nič nemyslíš. Máš okolo seba najkrajších mladých mužov, takže by sa
         grófske dcéry okolo nich obracali. Však si už hádam z tých detských snov vyrástla, aby si
         na toho blázna myslela. Lebo viem, že si už teraz dospelejšia, ako že by si také nemožnosti
         chcela a žiadala. Biedneho fiškála syn, nezeman a k tomu len akýsi tulák, čo svojho otca
         darmo do biedy privádza. Ako by takýto človek mohol byť tvoj muž? Pomysli si len. — My
         pochádzame zo starej zemianskej famílie, naše statky sú dedičstvo po pánoch týchto všetkých
         krajov. Chudák Vladimír, keby už aspoň cenzúru bol zložil,
[
23
]
mohol by mať predsa nádej, že sa mu dajaký fiškalát trafí, alebo dačo z
         advokátstva kvapne. Ale nie — on si len svoje fantázie obľubuje, a o chlieb sa nestará. No
         ale nechajme ho na pokoji.
— Otec môj, — odpovedala Mária, — ďakujem vám za túto otcovskú starosť. A rada sa poddám
         vašej vôli, ale moja prísaha mi svätou zostane, pokým ma samo nebo od nej neoslobodí.
         Vladimírovi sme my nič nedali, ani mu azda nedáme. O svoju budúcnosť sa on sám starať musí.
         Ale moja láska k nemu je tá istá, aká bola pred troma rokmi. A ja sa nevydám za nikoho,
         pokým on žije, lebo keď si ma on nezasluhuje pre svoje nezemianstvo a svoju chudobu,
         nezasluhuje si ma druhý pre svoje časné bohatstvo a chudobu ducha. Otec môj, otec môj,
         nežiadam vás o to, aby ste ma dali Vladimírovi. Ale vás prosím, aby ste ma nenútili za
         samopašníkov, čo sa bez citu a ducha v svojom bahne len váľajú.
Jej otec sa ale nad týmito rečami zamračil, hoc aj sa k vľúdnosti a krotkosti dosť
         silil. Zimnica sa ho chytila, hlava ho bolela, triasol sa na celom tele ako osika a po
         chvíli šiel domov. Nehovoril ani slova. Mária bola zas sama. Toto dievča nemalo nikoho na
         svete, v kom by bolo mohlo nájsť podporu svojho zmýšľania. Ona bola celý Vladimírov tvor
         len vtedy, keď myslela naňho a na tie svety, na ktoré ju on myslieť naučil. Ale aby sa bola
         mohla o svoje myšlienky a svoj cit s dakým podeliť, keď Vladimíra tu nebolo, to nemala.
         Otec ale a všetci domáci ju ustavične chceli vyviesť z tej koľaje. Neraz, neborká, myslela,
         že už podľahne, ale zas len zmocnela a zavierajúc sa pred svetom a hučiacou slávou svojho
         domu, len vo svojom srdci posilnenie a potešenie nachádzala. Takto v samote zostala Mária
         dlho aj vtedy, keď ju otec nanovo bol vzal do pokušenia. Až sa spamätala, že je už čas, aby
         šla dom obzrieť, nechala búdku stáť v záhrade a poberala sa hore do kaštieľa.
Ale ako šla ambitom, začula v otcovej izbe horlivé hovorenie. Už chcela odísť od dvier,
         aby ju voľakto nezbadal, ale ju len zas čosi ťahalo počúvať.
— Prekliaty človek, načo sa mi ukazuješ na oči? — hovoril otec plný hnevu. — Veď si ma
         už o tisíce pripravil, a predsa si nič nevykonal, ba moje plány len pokazil. Premrhal si…
Takto chcel aj ďalej hovoriť ***ský, ale mu chripľavý hlas skočil do reči:
— No, no, len sa už aj do toho nemiešaj, po čom ťa nič. A z toho, do čoho ťa je voľačo,
         ti hneď účty vydám. Zabiť som ho nemohol, to vieš, lebo čo som ja aký človek, predsa držím
         na svoje zemianstvo. A ten ledakto ma na šable dva razy tak pošpatil, že som sa mal za dva
         roky dosť čo hojiť z rán. Čert ho vie, keď je na všetko pripravený. Tretí raz som ho v Ríme
         na pištole vyvolal, ale ako diabol starej babe z batoha, tak skočil ku mne a vytrhol mi
         ich. Nato mi dal do ruky akúsi škrablicu a musel som sa s ním voľky-nevoľky biť. A tu, hľa,
         vidíš, pravú ruku som pre teba stratil. Čo ťa bolo po bláznovi, mal si inšiu cestu
         nastúpiť. Ja som síce ušiel, ale ma predsa lapili, a teraz idem od šibenice. Kat bol dobrý,
         čo ma varoval. A keď ma už na druhý deň vyvádzať mali, večer ma za tisíc zlatých, ktoré som
         ešte mal, vypustil. Ale čert po tom, čo sa stalo. Daj mi ešte tisíc zlatých, a na moju
         dušu, nepríde ti z Francúzska! Ale sa chytro zobracaj, lebo sa už skoro mieni vrátiť.
— No, strať sa mi z očú! Ale keď ešte ani teraz nič nevykonáš, potom si daj pozor, lebo
         budeš naveky nešťastný. — Tak hovoril ***ský a mešec peňazí hrkol na stole.
Mária z toho všetkého ničomu nerozumela, ale strach ju napadol taký veľký, že nemohla z
         miesta. Srdce jej stislo, v prsiach sa rozložila akási ťažkosť a na čele jej pot ako hrach
         vysadol. Tak stála na ambite za hodnú hodinu a hore vrchom videla ísť veľkého muža
         zakrúteného v dlhom kepeni a širokom, až na oči vtlačenom širáku. Vtom ju ale prebral
         príchod Vedomila, ktorý prišiel na návštevu k jej otcovi. Hneď ako ho zazrela, bežala mu v
         ústrety, lebo nemala milšieho človeka na celom tomto okolí. Vedomil bol už vo vážnom úrade
         a len veľmi zriedka chodil k pánu ***skému. Ale teraz ho sem čosi inšie donieslo ako
         návšteva. Lebo sa najskôr potajmo ako líška dookola obzrel a potom jej čosi do ruky dal a
         šiel akoby to nič ambitom do panských izieb.
Mária sa bála pozrieť na to, lebo to bol lístok maličký. Bol to lístok od Vladimíra. V
         búdke sedí za stolíkom Mária — a Vedomil sa zhovára s jej otcom.
[
23
]
zložiť cenzúru
— (z lat.) zložiť predpísanú skúšku

--- KAPITOLA 7 ---

7
V mestečku *** boli hody. A to dobre každý vie, že kde sú u nás voľakde hody, tam je
         veselo a dobre. Veď už aj príslovie slovanské, keď sa chce voľačo pochváliť, tak znie: Bolo
         nám tam ako na hodoch. Aj v Boleslavského dome bolo dneska veselo, lebo dostali list z
         Paríža, v ktorom sa Vladimír už skoro vrátiť sľubuje. A dnes bol deň narodenia starého
         Boleslavského. Všetko teda rozmnožovalo radosť dnešného dňa. Všetky krčmy sa ohlasovali
         muzikou, všetka chasa tancovala, akoby tieto hody boli už posledné. Ale noc nato nastala
         žalostná. O polnoci, práve keď sa už boli všetci v Boleslavského dome na postele pokládli a
         len sám Boleslavský ešte čosi dopisoval a na lôžko ísť zamýšľal, zaklepal ktosi na oblok.
         Ale ako sa začudovali všetci, keď Máriu vo svojom dome o polnoci videli.
— Preboha, ratujte Vladimíra! — volala neborká celá zadychčaná, ustatá a poľakaná. — Tu
         máte lístok, v ktorom mi píše o všetkých svojich od kohosi nastrojených nešťastiach.
         Zakazuje mi síce, aby vám o tom správy podávala, lebo je on vraj už vyslobodený. Ale čo som
         sa ja nedávno dozvedela, to svedčí o opaku. — A tu rozprávala všetko, čo pri dverách svojho
         otca počula a čomu najskôr nerozumela, ale čomu teraz už rozumie, lebo lístok tento
         očividne svedčí, že vrah bol ten istý, ktorý sa nanovo jej otcovi prenajal.
A táto nečakaná správa mýlila aj starého Boleslavského, bár sa nie tak ľahko dačoho
         zľakol. Mária ale, keď všetko vypovedala, utekala zas domov, aby ju voľakto nezbadal.
         Sotvaže sa mohli spamätať, už jej viacej v izbe nebolo. Ak sa Boleslavský nad touto novinou
         zarazil, čo povieme o jeho žene. Ona nie aby na nejaké prostriedky bola myslela, ale letela
         zas do hlavy svojmu manželovi a celé terajšie nové nebezpečenstvo, od všetkých
         predchádzajúcich hroznejšie, pripisovala jemu.
— Tu máš, ty múdry otec, tu máš nové následky tvojho vodenia nášho syna do tých panských
         domov. Mohli sme aj my, aj ten nešťastný náš syn bez toho všetkého byť, keby si ma bol
         poslúchol.
— Nenariekaj a nemrz ma svojimi sprostými rečami, lebo s tvojím neskroteným jazykom nič
         nevykonáš. Môj Vladimír stojí pod väčšou mocou, ako sú celého pána **ského bohatstvá a
         lesť. A keby aj ozaj dačo zlé malo na nás a na nášho syna prísť, musíme sa pokoriť pred
         mocnou pravicou božskou. Len nezúfaj, urobíme, čo budeme môcť pre jeho bezpečnosť, a
         ostatné necháme bohu. Ja mám vždy dobrú nádej.
— Veď ty máš vždy dobrú nádej, — odpovedala Boleslavská, — ale na to nepomyslíš, že ťa
         tvoja veľká nádejnosť veľa ráz už oklamala.
— Ale sa mi vždycky aj odmenila. Naproti tomu tvoje zúfalstvo tebe aj mne naveky
         škodilo. Keby si ty už len raz bohabojnejšie zmýšľala. A keď rozumom boha poznať nemôžeš,
         aspoň v srdci svojom ho vierou a dúfanlivosťou poznávala. My nevieme, čo boh z nášho syna
         pre svoje ciele uskutočniť mieni. Môžeš ty to riecť, že by ľudia mohli nášho syna z tohto
         života vziať, kým si on od boha naloženú prácu na svete nevykonal? Alebo či môžeš tak
         bohaprázdna byť, aby si myslela, že tie veľké duchovné dary, aké Vladimírovi udelil, od
         teba pochádzajú a taký cieľ majú, aký si mu ty vystavila? Ó, biedne duše, čo chcete svojou
         prevrátenosťou bohu cesty predpisovať!
— Ale — keď sa už v toľkých nebezpečenstvách nachádzal! — uplakaná a zahanbená hovorila
         Boleslavská.
— Hľa, tvoje rozumovanie! Už si ty len vždy jednaká, čo len slovo povieš, každým sa
         prezrádzaš, že od varešky ďalej nechápeš. A bár by si sa len do tej starala. Práveže v
         toľkých nebezpečenstvách bol a boh ho vždy vyslobodil, práve to ťa môže tešiť, že ho boh
         pre čosi inšie zachováva ako tvoja ženská múdrosť. Ja som nášho syna nehladkal ako ty, ale
         som ani pod pantofľou nedržal ako ty, ani som od neho nežiadal, aby mi vždy na krku visel a
         so mnou sa oblizoval ako ty. Ale som mu dal slobodnú výchovu, aby sa v dobrom a nevinnom
         sám pohyboval. A ani teraz neľutujem tých niekoľko sto zlatých, ktoré potrebuje na cestu,
         ani neplačem za ním, že mi so mnou pod kachľami nesedí, ako ty to všetko robíš. A keby aj
         zomrel na tých cestách, nuž by som neľutoval to, že som ho poslal svet vidieť, čo by si ty
         dozaista robila. Ja nemám viac čo dať svetu a bohu a človečenstvu ako môjho syna. A ak by
         som ho mal takého dať, aký mi na svet prišiel, kus tela a mäsa, teda nech radšej zomrie.
         Veď by si ho ty bola aj sama vychovala, pravda? Bez sveta! A aj z tvojej školy by bol
         šťastný človek. To je tvoje rozumovanie. Ale to je zatratenie synov, teda regula matiek. My
         sme, duša moja, len nástroje v rukách božích. Svet tento je plný božích dohôd. Nie rodičia,
         ani školy, ani akadémie, ale história človečenstva, čas a život vychováva veľkých mužov. My
         môžeme len chcieť dačo urobiť z našich synov. A preto im najlepšie poslúžime, keď ich
         spôsobných urobíme pre poznanie toho, čo čas, národy, hlas človečenstva so sebou donáša.
         Filistra nádenníckeho — už to vy, moje milé mamičky — viete vychovať.
— No — no. Však si ani ty predtým takto nehovorieval. Už vás oboch čomusi novému naučil
         ten Vedomil. No — no — nech sa len stane podľa vašej nádeje! — odvrávala Boleslavská.
— Uznávam, že som sa mnoho spasiteľného naučil od výborného Vedomila. To ale nič
         neznamená, nech pravda a spasenie pochádza od toho lebo od toho, keď je len pravda a
         spasenie. Ale mi ani to nepovieš, že by som aj prv nebol tak robil ako teraz. Lenže som
         vtedy robil dobre bez povedomosti, a teraz o tom viem už aj hovoriť. Ty si ale aj predtým
         konfúzne hovorila a konfúznejšie robila. Aj teraz si sa ešte o nič nepolepšila.
— No, veď už vidím, že ťa neprehádam. Ale div, že moje materinské srdce mi od žiaľu
         nepukne. Čo ma po všetkých tvojich rečiach, keď mi môjho milého syna voľakde zavraždia. —
         Tak hovorila v plači žena.
— Nezavraždia, nezavraždia. Neboj sa, duša moja. Boh je nad ním, keď je vo svete, práve
         tak, ako keby bol doma. Lebo boh nemá miesta ani času, je bez priestoru a bez času. Vždy si
         hovorievala, že si veľké bolesti pri jeho pôrode vytrpela preto, že sa veľký rodil. No
         vidíš, to je aj v duchovnom svete. Veľký duch mladého človeka ťažko sa s veľkými prekážkami
         a ťažkosťami dostáva do života.
Takto sa zhovárali títo manželia, až ich ráno prikvačilo. Stará Boleslavská zašla do
         svojej komory a tam sa do vôle vynariekala. Boleslavský ale išiel do svojej kancelárie a
         pracoval, čo za najužitočnejšie uznával.

--- KAPITOLA 8 ---

8
Pekné, pekné ste, vy svety, ktoré som za tri roky poprebehoval. Ale pekné ste zvlášť vy,
         svety, ktoré som z pyšného Paríža duchovným okom videl. Ale čo inšie to všetko bude
         spočiatku môjho príchodu do mojej vlasti ako hieroglyfy? Odkiaľ začnem, čo začnem, komu
         začnem hovoriť? Ľudia naši ma za blázna vyhlásia, lebo sú to tam ľudia dobrí, pohostinní,
         čo mnoho všeličoho vedia, racionalisti, čo ničomu neveria. Bože večný! — Či je to teraz s
         týmto tatranským ľudom nie práve tak, ako bolo za čias Krista s ľudom izraelským? Veď čo je
         terajší život Slovákov inšie ako najväčšia vzdialenosť od toho, na čo sú bohom a
         človečenstvom povolaní? Bezbožnosť akýmsi nemeckým racionalizmom pokrstená, neznabožstvo
         múdrosťou menované, lenivosť miernosťou volaná, povrchnosť a plytkosť skromnosťou nazývaná
         — toto všetko má svoju vlasť u Slovákov. Nie síce u ľudu, ale u tých, ktorí ho vedú.
Takto písal Vladimír do svojich spisov — pred odchodom z Paríža. Rok bol vo Francúzsku,
         lebo v Nemecku dobre spoznal, kde sa koliesko histórie skrúcalo, a preto sa tam trochu
         obzrieť za dobré uznal. Ale sa ľahko dakto začuduje, kde nabral tú nábožnosť v tých
         krajinách? Ó — my tam, kde iní preto, že už z vysokej koľaje života padajú, sa bezbožnia a
         zneznajbohujú, my sa tam preto, že sme ľud budúcnosti, práve pobožnejšími stávame a to, čo
         oni, synovia zahynutia, za blud majú, my si vysvetliť vieme a boha a náboženstva nikdy sa
         nespúšťame. Nášmu Vladimírovi sa v týchto krajinách všetko rozvinulo v jasnú fakľu
         povedomosti, čo už doma len vo videniach, snoch a tušeniach mával, najväčšia nábožnosť s
         najväčšou národnosťou. Celá jeho osobnosť sa stratila v týchto pravdivých svetoch obce a
         náboženstva, cirkvi a národa. Mária sa mu stala obrazom večnej krásy tatranského podnebia,
         ktorého sa nesmie dotknúť, ak sa ako smrteľník nechce prehrešiť proti večnej v časnom tvore
         zosobnenej Tatre. Vlasť, o ktorej sníval, preliala sa mu v živý, pružný, na veľké skutky
         života povolaný národ, ktorému život posvätiť je život večný a blahoslavenstvo nekonečné.
         Minulosť, v ktorej zrieval, pretvorila sa mu teraz v budúcnosť, v ktorej žiť a na ktorú
         myslieť je víťazstvo života. A tak jeho láska časná a konečná vo večnú, nekonečnú, jeho
         mŕtva vlasť v živú, jeho smutná minulosť v budúcnosť veselú sa premenila.
Teraz sa už teda poberal domov, mysliac ešte na tú krajinu, kde by bolo dostať také
         kladivo, ktorým by sa roztrepať mohlo to, čo týmto pekným svetom budúcnosti do cesty sa
         bude klásť, alebo aspoň také kladivôčko, ktorým by mohol tým mudrákom, čo sa jeho osobnému
         vyvarúvaniu v skutkoch ducha priečiť budú, zuby rátať. Ale na ceste, ktorá by k tomu viesť
         azda bola mohla, stálo napísané:
„Stoj! Ak veríš v tie svety, ktoré si poznal, teda trp, lebo hodno je za ne trpieť.
         Kladivo to osudné samo príde, keď sa tí, čo ho chcú, hodnými stanú jeho trpením, prácou,
         životom, smrťou.“
Ostatné toto zbohom dával Francúzsku a poberal sa domov s tým, čo mu boh dal na dlhých
         cestách poznať.
— Dobre sa maj, — volal z alpských vrchovcov, — ty posledná obec románskeho sveta,
         Francúzsko večne slávne, zem Ľudovítov, svet Napoleonov! Hlas tvojho života aj skonávania
         ponesiem do zeme a národa, v ktorom má stáť večne žijúci panteón tvojho života. Tu stojím
         na hraniciach, a to na hraniciach sveta románskeho, a budúci vek volá na mňa, že stojím na
         hraniciach veku dokonávajúceho. ,Kam ide tvoj krok, tam sa obracia a odtiaľ kýva svetu vek
         nový,‘ volá na mňa hlas z oblakov. Zbohom teda, Francúzsko, ty krajina plná večných
         skutkov, ty raj zjavovania sa božieho. Ty máš žiť v panteóne človečenstva s tvojimi veľkými
         osobnosťami, ktoré sa zmerať nikdy nemôžu. Verne si slúžila v radoch historických národov a
         dosiahla si nakoniec vek dlhý, veľký, nesmierny! Ja idem do živého Tatranska, kde sú korene
         všetkých slavianskych štepov. Tam budem čakať, tam budem pripravovať príchod vekov, akým sa
         ty z ohľadu úlohy už na päty dívaš, vekov to budúcich, v ktorých velikánskej úlohe my to
         budeme, čo si ty bola v úlohe vekov teraz sa míňajúcich. Bude to príchod nových vekov
         ľudského pokolenia.
Vladimír sa približoval s najhorúcejším citom k svojim Tatrám, lebo tri roky už
         pominuli, čo v nich nebol. A toto len Slovák môže dokonale zvážiť, ktorý von z Tatier čo
         len pol roka bol. Slováci milujú svoje Tatry a nechcú sa z nich presídliť tak ľahkomyseľne
         ako Nemci, ktorí idú do Ameriky aj na Nový Zéland bez najmenšej bolesti za svojou vlasťou.
         Hneď ako sa Vladimír do svojej milej uhorskej vlasti dostal, vystúpil na prvý vŕšok
         tatranského pohoria a bozkal svätú zem citom najhorúcejšieho povedomia. Dvojaké svetlo nad
         svojou vlasťou vzchodiť a jedno k druhému sa približovať. Videl od východu záblesky
         zorničky vychádzajúcej budúcnosti nového dňa, videl dohorievajúce blesky dňa zapadajúceho
         na západe. Usmial sa v duchu, keď videl, že tieto videné svetlá v duchu nehasnú, ale jedno
         druhé dopĺňa.
— No, boh ma už sem doniesol. Tu budem žiť tomuto svetlu môjho národa. Všetko bude
         patriť môjmu národu, čo mi dal svet a čo mi boh ešte dať mieni. Všetko som už dať hotový,
         všetko prijať, čo mi naložené bude. — A tak zostúpil z prvého vŕška tatranského pohoria a
         poberal sa do lona svojich milých Tatier. Denné svetlo nad západnými horami práve doháralo,
         keď do svojho rodného mestečka vstupoval Vladimír. Jemu ale vychodilo slnko nových nádejí.
Hádam bude láskavý a úprimný čitateľ teraz čakať už koniec celej tejto povesti a zvlášť
         nášho Vladimíra. Kto to ale vie, aký bude koniec takejto peknej mladosti takéhoto
         nekonečného ohňa, takejto vzletnej túžobnosti? Neviem o tom nič hovoriť a nechcem klamať
         svet vymyslenými románmi. Poviem ale, čo viem o tom svete, v ktorom sa Vladimír pohyboval a
         žil.
Všetko, čokoľvek bolo okolo neho, bolo proti nemu. Nevedeli ľudia s ním a on zas s ľuďmi
         sa uzhodnúť. On žil aj miloval svety pravdy, a ľudia, čo okolo neho boli, sa len hrali so
         životom a nepoznali to prúdenie pravdivých myšlienok. A tak mal on doma živé peklo, lebo sa
         každý doňho zastaral. A keď svoje kroky a svoj spôsob hľadenia na tento svet
         ospravedlňoval, tak ho nerozumeli. A teraz, kto aj nič múdrosti zo svojej kapsy proti jeho
         presvedčeniu nevytiahol, teda sa aspoň ticho usmial a myslel si o ňom, ako sa mu samému
         najlepšie videlo.
Mária sa rozvíjala ako najkrajšia ruža a klala oči a vábila k sebe veľké množstvo
         boháčov, pánov, zemanov. Ale vydávať sa nechcela. Vladimír ju a ona jeho, vraj, ako sa
         hovorilo, milovala. To je medzitým isté, že sa Vladimír do toho boja púšťať nechcel, lebo
         jednak mal dosť inšieho, jednak aj jeho láska inakšia bola ako svadbová. Pánbohvie, čo si
         to on pod láskou predstavoval? Aspoň to inšie čosi bolo, ako to obyčajne pri láskach
         každodenných býva. Jeden list, ktorý svojmu bývalému učiteľovi písal, takto znie o ženbách
         jeho priateľov:
„Pán Ypsilonský sa nedávno oženil a už sa teraz smeje zo svojich ideálov. Pán
         Podkozinský sa pred troma rokmi oženil… a už kričí, keď má knihu kúpiť, že musí na deti
         gazdovať. Váš akademický kamarát, pán Šmulo, mi vo svojej akademickej múdrosti nedávno
         písal: ,Dajte pokoj všetkým tým pekným snom, lebo keď sa oženíte, budete sa za to hanbiť!‘
         — Ďuro Dúvala vystrčil deň po svadbe kramára, čo mu kalendár na predaj doniesol, že vraj už
         má kalendár na krku. Mojich dvadsať známych hneď ako kamarátov, hneď ako starších mužov odo
         mňa, s ktorými som jednu hranicu za sväté veci horiaceho ducha robil, sa za jedných päť
         rokov zaradom poženilo. A teraz už po celej hranici ani chýru ani slychu. Už len ja sám ako
         jediné poleno horím, ale bárs aj väčšmi horím ako všetci, predsa tak nepálim. Lebo hasne
         uhoľ v samote odorvaný od svojho druha. Pán Vedomil, čo sa neženíte? Adieu!“
No, nech teda voľakto rozumie, čo tým všetkým chce. Slovom, on si lásku akosi ináč
         predstavuje ako my. Láska bez ženby nič už neplatí. A tu sú Nemci veľmi dobrí praktici.
         Páni burši, keď chcú milovať, musia hneď ruku sľúbiť. Nech už potom bár dvadsať rokov bez
         povolania v sľuboch lásky buršujú.
[
24
]
Ale Vladimír bol aj v inšom nezmieriteľný s ľudskými myšlienkami. Matka mu chcela
         zaopatriť ženičku z nižšieho stavu ako Mária, dobrú gazdinú a vernú manželku, mysliac, že
         je nepriateľ ženby preto, že by Máriu ťažko dostal. Chcela mu dať do gazdovstva pekný
         statok, aby už len na svoju ruku začal. Ba ho aj durila, aby jej proces vzal na seba, že si
         urobí dobrú povesť. Tešila sa neborká na vnuka. Ale jej on nechcel, či nevedel rozumieť. Až
         chuderka zomrela a ani gazdu zo svojho syna, ani vnuka od svojej nevesty nevidela.
Otec ho vodil do veľkých spoločností, chcel ho so svetom oboznámiť, ale syn všade
         podišputoval, až sa mu tí veľkí Maďari veľkých spoločností aj vyhrážať začínali. Do
         advokátstva chuti nemal a zavše hovorieval o advokátstve v cudzom jazyku, že je to
         „routina“ a človek vraj, čo chce spraviť aj dačo väčšie, ako je niekoľko sto procesov,
         nesmie byť rutinovaný jednostranník. Ktožehovie, čo chcel tým riecť, a ktožehovie, čo chcel
         väčšie urobiť.
Pán ***ský, otec Márie, ho chcel raz dať zavrieť za to, že sa roznášala povesť, akoby ho
         on bol chcel dať zavraždiť, a ktorú povesť vraj on rozšíril. Ale on o ničom nevedel. Totiž
         nevedel, ako sa tá povesť mohla rozšíriť, keď on už pred rokom celú tú duelovú históriu
         pochoval a viac sa nestaral o vyhľadanie svojho nepriateľa, ledva ho potom dobrí ľudia
         obránili. Povesť sa ale predsa niesla, že ***ský mal kedysi brata, čo zašiel kamsi na Dolnú
         zem s dedičstvom, a keď tam všetko premárnil, potom sa dal svojmu bratovi na to prenajať,
         aby v dueli zavraždili Vladimíra. Medzitým, ktovie čo je vo veci, zvlášť keď bolo počuť, že
         ho kdesi v dueli zastrelili.
Ľudia v celom okolí hovorili, že by sa Mária už aj rada bola vydala, ale že jej Vladimír
         akýmisi knihami počaril, takže už na to ani vôle naskrze mať nechcela. A jedna stará žena
         dosiaľ rozpráva, že ona veru sama raz knihy od Vladimíra k Márii a od Márie k nemu
         doniesla. V krátkom čase stratil Vladimír aj otca, ktorý sa s ním najlepšie znášal, lebo ho
         nechal žiť podľa jeho ducha. Tým si ale mnoho nepriateľov urobil, takže naposledy skoro
         všetky — a keď zomrel, naozaj všetky fiškaláty stratil. Duch ale predsa nestratil svoju
         vlasť, lebo preletel tam, kde zemskej hrude duch neslúži.
V deň smrti svojho otca písal Vedomilovi:
„Už mi aj otec odišiel, odkiaľ sa viac nevráti. Stojím už sám na širokom mori ľudských
         hnevov a dobrôt. Ó, hviezda moja, voď ma večne i časne po dobrých prúdoch už bár cez hroby
         osobného šťastia, keď ma len povedieš k brehom spasenia ľudského… Búrok sa neľakám, lebo
         som prirastený k večne živej lodi, na ktorej bohu väčšmi záleží ako na živloch tej búrky,
         krem toho len práve na pohybovanie tej lode ustanovených.“
[
24
]
Páni burši… v sľuboch lásky buršujú
— (z nem.) „buršenšafty“,
               študentské spolky; Hurban použil sloveso buršovať ad hoc vo význame pliesť hlavu,
               vodiť za nos