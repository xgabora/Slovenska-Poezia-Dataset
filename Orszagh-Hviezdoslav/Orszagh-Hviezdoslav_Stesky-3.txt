--- KAPITOLA 1 ---

Ó, len raz ešte
[
1
]
Ó, len raz ešte nádejami
    tak zbujnieť ako žitné pole
    o Jure! — zeleň chochol samý —
    i trebárs budú sebaklamy,
    len prázdne cievky, steblá holé,
vňať so sĺz rosou nových ponosov:
    raz ešte porásť v mysli nimi,
svet úponkami oviť túžobnými!
      a potom — ľahnúť pod kosou…

    Ó,len raz ešte potiecť citom
    od srdca, ako horský prameň,
    keď v záchvate zvrúc mohovitom,
    z pŕs brala tryskne! — i bárs pritom
    púšť nájde v ceste, štrk a kameň,
a v piesočine hluchej skončí púť:
    raz ešte vyraziť ním splna,
svet sprenikať sťa bodrá mlunná vlna!
      a potom — v bezdno zapadnúť…

    Ó, len raz ešte do žerava
    sa duchom zažať, ako zore,
    v ichž plameňoch noc dokonáva
    tak rada! — čo hneď opŕchavá
    to žiara tiež, jak ruže, ktoré
ruch víchrice z kra zduril v úteky:
    raz v premenení zjasnieť pravom,
svet priodieť vtom slávy zlatohlavom!
      a potom — zhasnúť naveky…

    — Ach, biedne, trápne živorenie,
    byť ako prieloh zanechaný,
    mať srdce, čo už srdcom nenie,
    a duše nebo zachmúrené
    od vzchodu po západu brány:
strach! tlejúc, nemrieť — žiť, tak živoriac…
    Ó, len raz ešte z tohto stavu
na jednu umknúť chvíľku prelietavú!
      a potom — nedbám, nikdy viac —
[
1
]
Ó, len raz ešte nádejami tak zbujnieť… (r., SP 1905, str. 329).

--- KAPITOLA 2 ---

Škovránok strepotal v povetrí
[
2
]
Škovránok strepotal v povetrí,
    švitorí, hovorí:
duše, vraj, strádavé ošetrí
ozorám-priekorám navzdory;
    úbohú dušienku
    nakŕmi pesničkou,
    napojí rosičkou,
v ušitú za svitu zo zorí
    oblečie sukienku.

Kukučka vykukla z dúbravy,
    zakuká, ponúka:
srdcia, vraj, boľavé uzdraví
liekami z lekárne ,Spod buka‘;
    srdce, čo choré je,
    machnatom na loži
    balšiankom
[
3
]
obloží,
oviaže, že už viac nepuká,
    povojkou nádeje.

Počula smutná mi duša to,
    i srdce zranené,
zavzdychla — osŕklo dojato —
Ostatne daromné vábenie
    z azúru, z kýčery:
    ku sľubom jarných túh,
    k vnadám tým srdce, duch
chová sa, chová mi studene…
    neúfa, neverí.
[
2
]
Škovránok strepotal v povetrí… (r., SP 1905, str. 330).
[
3
]
balšiankom
— mätou

--- KAPITOLA 3 ---

Predo mnou luh zakvitnutý
[
4
]
Predo mnou luh zakvitnutý,
farby meniac, v dúhy triediac —
Oku, duši, ó, jak chutí
pôvabu ten tešný prítok!
chlipkám dúškom ho si sediac
ovenčenom na metáli:
to rozkoš, haj! to pôžitok!…
Bože! keby takto mali
v kvete sme dedičné polia,
každý záhon sprieložnelý:
to by slasť len, radosť bola!
po hanbe by bolo, núdzi:
všetci by nám závideli!
príbuzní a či sú cudzí.
Z pôžitku tak na úžitok —
blahobytu šťastný prítok
pre obecnosť — prechádzajúc,
obdivujem prácu včeliek,
čo sa luhom rozleteli:
jak si bzukom vyhúdajúc,
na spôsob kýchs’ zlatých streliek
z kveta na kvet brnkajú si,
poletujú neúnavne,
potravu z nich vyberajú,
pravda: pre úľ, čo je hlavné —
Ver’ tak! práca tiež byť musí,
čo, hľa! včielky dobre znajú;
lebo z krásy nevyžiješ
samej, vraj: náš mudrc vraví.
Ona, hej, je pravá strava
duše; ústy však ješ, piješ,
telom bys’ bol silný, zdravý!
Ale v plni sily-zdravia
tkvie i spojka oboch tuhšia;
bo zas mudrc riekol starý —
a ten má tiež pravdu vari —:
v zdravom tele zdravá duša!
Z obojeho tedy treba
pre obidvoch hodne — chleba.
No a akože to s našou
prácou ide: s dvojnou pašou?
Chudobnou ver’ je i chudou!…

Ejch! moc máme, mnoho trúdov,
vypasených telív, lalkov —
vraj, že verných spolku údov:
spolku, ó, hej! — so záhaľkou;
každý med si — od včiel strebe…

Jest i počet, nu — dosť veľký
včiel so bzukom: ,poď sem, chlebe…!‘
Pracovité všetko včielky!
každá zbiera, každá nosí
na plástik svoj, áno: sebe;
pre úľ žihadlo má — osy…
Blázon! kto sa takým prosí —
Skučko — hneď vytrčí rožky
na ,daj‘, vyrazí svoj ráz on:
ani byľky, ani trošky!
Nie som márnotratník-blázon!…
Bieda teda, bledá bieda!
Lebo tých ak zo pár včeliek,
ktorým pilnosť ináč nedá,
o spolný úľ len že dbajú:
čo by ako rady chceli,
hoc sa v snažbe potrhajú
od nožičiek do krídeliek:
nevyživia národ celý!
Preto živorí, ach! leda —

Predo mnou luh zakvitnutý: —
po pôvabe však až! chuti…
[
4
]
Predo mnou luh zakvitnutý… (r., vpísaný do SP 1905, str. 330).

--- KAPITOLA 4 ---

Jak príroda len začne klíčiť trávky
[
5
]
Jak príroda len začne klíčiť trávky,
  tá večne dobrá, starostlivá mať,
im hábky nakladať a česať hlávky:
  ty, gazdinka, chtiac závodiť s ňou snáď,
tiež strhneš do práce! — a bez prestávky
  sa zachytíš siať, štepiť, vysádzať.

A v počine tom nič ti haťou, žiadna
  ťa neudrží stranou nehoda,
a čo by bola aká drsná, zradná:
  snáh tvojich junač jej sa nepoddá: —
jak na záhonkoch sama samovládna
  by tvojich v tvorbe stála príroda!

A vlastnoručne zavše! — Nik či málo
  kto zná ti hovieť, aby spravené
ti kvôli bolo zdatne, dokonalo;
  i súmer by bol, vkusu vtelenie…
jak v záhradkách by tvojich dejstvovalo
  i ešte k tomu samo umenie!

Čo nahromžím sa: Zima je — sťa trsti
  byľ chvieš sa, sinieš!… či chceš ochorieť?
Kto kedy slýchal v chladnej ryť sa prsti!
  čo za bravúry krtčie! poď dnu hneď!
Či robota to tvoja?! — Tvoje prsty,
  hej, budúže zas vedieť, čo je päť!…

Čo nadudrem sa: … Ani nádenníčka,
  jejž navalil bied život na ramä!…
— Hja, práca (rečieš, moja záhradníčka)
  už pre človeka v božom programe!
— Pre muža! — Vôbec. — Všetko času vyčká!…
  — Vždy lepšie, keď čas vzadu necháme;

a nie som maku kvet, nie z cukru, voskom…
  — Veď dobrým dobre, lež čis’ z ocele?
či…? Však už ústka zamknú ústa bozkom
  mi. S jarom pášeš ďalej vesele;
i robotižni po práve len božskom
  čo prietrž zrobia sväté nedele.

A onedlho zaperia sa hriadky;
  stá kvetníkov — a v každom kvetina!
I obchádzaš ich s bdelým okom matky,
  si ku nim samá láska hostinná;
a strážny duch tvoj, na rtoch úsmev sladký,
  sa nad nimi sťa blankyt rozpína.

Nie div, že potom sa až pretekajú
  vo vzraste, takto opatrované:
veď tebou rosu, snáď i slnko majú,
  a za noci spia v tvojej ochrane —
Tak uberajú v ústrety sa máju,
  pred tebou svitnúť v slávy vigane…

A šťastná si. Už roztvárajú puky,
  poď! (zvoláš), krása v stydnom rozchyle!…
A príroda jak prostred vzkvitlej lúky,
  si zastaneš, kol dietky spanilé:
čo vzpínajú sa pobozkať ti ruky,
  kým pochvalu ti šepcú motýle.

A hrdá si: — To všetko moje tvory:
  pokážeš na sbor utešených stvor;
a ony sklonia sa ti do pokory
  sťa umene a kadidly ich sbor
ti skudlí vonnými, jak žertvy horí,
  kým oslavu ti spieva vtáčí chór — —

Čo robiť? Márne výstrahy a vtipky,
  kde rozsudzuje kvetín porota.
Hej, tie len, ony! skvosty, perly, čipky
  sú na odeve nášho života;
a nie z ich nehy, lásky skúpe štipky
  len: cele patrí nám ich milota!

Čo robiť, keď tak s kvietkami si v spolku?
  čo, keďže i sám kvety milujem?
Hľa ich! i teraz na mojom sú stolku:
  snáď ony básnia, ja len spisujem —
I vídať ich sa pýšiť na podolku
  ti, v kytky snúbiť — tiež môj záujem…

— Nuž, raduj sa im! Najkrajšia to radosť:
  prírody najčistejší výťažok,
jej pocit sladký, myseľ, duša! a — dosť:
  ostatné hmota je, trus, úpadok —
V nich s každým jarom vracia sa nám mladosť,
  s ňou stretáme sa v zrkadle ich ok.

Nuž, teš sa z nich! K nim priľni kamdiaľ tuhšie —
  Ich dobrý genij musí uchovať,
že zdravia tvojho kment sa nenaruše,
  tá môjho blaha drahá činovať…
Hej, kvety majú srdcia, majú duše!
  za lásku vedia láskou ďakovať,

skôr nežli ľudia… Máme skúsenosti,
  my rodinného kruhu vyhnanci:
na srdciach zádery a v dušiach osti…
  Ó, útechu tú z kvieťat zachráň si,
i pre mňa! — prírody ten výron prostý: —
  sú ony milí, vďační chovanci!
[
5
]
Jak príroda len začne klíčiť trávky… (r., SP 1905, str. 330).

--- KAPITOLA 5 ---

Slavianstvo! teba sudba stíha
[
6
]
Slavianstvo! teba sudba stíha,
    neblahá sudba odveká;
a kto zná, čo jej tají ešte kniha
    na ťarchu tvojho človeka?
Včuľ ako oblak do temena vrýva
ti blesky, prívalom ťa stŕha z nôh
a driek ti truští víchrom — nevraživá
    tá sudba tvoja… či i bôh?

    Bo že máš proti sebe vrahov,
    jak nad tebou má nebo hviezd,
čo váhu tvoju rušia protiváhou:
    v tom vari ešte i cti jest:
to znak, žes’ obor tela-ducha vládou,
i stade postrach, v hrách že rozhodných
tou tela môž’š ich zaľahnúť sťa kladou,
    tou ducha sťa strom prerásť ich!

    No, pravda, máš i veľké hriechy,
    moc vredovitých, chorých miest:
k dedičným nových získalo si mechy,
    v čom iba veľa hanby jest;
a nadto tne ťa sudba nebodajná…
Ba božia päsť to v skraň ťa udrela!
Jak potomstvom hen bolo by si Kaina,
    pod károu za krv Ábela.

    Tak potĺkaš sa v zemskej púšti,
    a zámery ti blednú v blud;
po čomsi cudzom, ďalekom ti pľuští,
    kým vlastná krváca ti hruď…
A svetu staviaš obraz k podívaniu,
že zrieť ho leda z pekla javiska:
z bratského oka kým tu slzy kanú,
    tam škodoradosť zablýska!

    — Ó, precíť, obráť!… Poznaj chyby
    i viny svoje, poklesky:
a kajaj sa — Jak kov sa v ohni tríbi,
    trp, pykaj: hnev až nebeský
ťa vyhňou preženie, že stečieš zlatom,
sťa krištáľ dúhou svitneš predivne,
vyzujúc trosky: sváry brata s bratom,
    lož, brud, rmut, krivdy, protivne…

    Len keď sa do žilôčky zmladíš,
    keď napravíš sa do kosti:
základom pravdu, v láske svoj byt zriadiš,
    hold zložíš spravedlnosti;
keď sudbou štvané, bité Hospodinom
nedarmo prejdeš celú očistu,
lež hnutím mysle každým, každým činom
    sa zblížiš skromne ku Kristu:

    keď takto zavrieš všetky rany,
    ichž na tele máš, na duši:
len vtedy môže reč byť o poslaní,
    čo na zemi ti prisluší: —
Tu z chaosu jak vstaneš v plnom zdraví,
tvár okráženú slnca jasnotou,
a človečenstvo odeješ v nach slávy
    a spasíš teplou dobrotou!

    Boh, ktorý dal ti vzrásť tak telom,
    na duchu tak ti požehnal,
on iste vtedy za tým bral sa cieľom:
    by zaľúbenie v tebe mal,
odhrnúc sudbu, po večnosti métu
ťa vytešeným zrakom sprevádzal…
I neblúď ďalej! Nerob radosť svetu
    a bohu nespôsobuj žiaľ!
Na Turíce 1905
[
6
]
Slavianstvo! teba sudba stíha… (r., SP 1905, str. 332).

--- KAPITOLA 6 ---

Za jara idúc popri cmiteri
[
7
]
Za jara idúc popri cmiteri
(— deň mladý práve z neba bez obláčka
zostúpil na zem, plný nádhery —),
som počul zrazu spievať vtáčka
tam v stromoví, čo v prvom páperí
— jak babuľka ho v ten čas nosí —
sa listvy novej šerelo,
na každom pierci skvúcu kvapku rosy
sťa perlu…
               Tak si nôtil veselo,
tak splna hrdielka on vyspevoval,
upustiac piesne klbečko,
len snoval z neho zvuky, snoval:
jak čosi zvláštneho by
mu bolo pohlo v jasot srdiečko:
kés’ nebývalé sladké tušenie,
čo nedbá, že tam dolu hroby,
lán smutný večnej jesene.
I len keď pieseň dokončil,
či roztočenú zlatú niť
jej, podvíhanú z hrboľatých lázkov,
keď opäť do klbečka zvil,
s ním odletel kams’ v úkryt hájovia:
len vtedy som sa vzchápal,
ma obudil môj teskný cit,
i ďalej šiel som za prechádzkou —

No dlho pejma vtáčkova
mi ešte potom v duši znela,
jej radostný krik, vzletný zápal.
Ja rozberal ju zas a zas,
v nej hľadal, hádal veľa, veľa:
ký zmysel mal ten plesný hlas?
čo horlil tak, čo znamenal
v tom kraji, smrť kde má plň práva,
kde všetko s dumkou dokonáva,
juž ku pohrebu určil funebrál —
kde pokoj — tlenie — pustota —?
Bol spev ten náhodou len prostou,
bo vtáča rado kolotá,
i sadne, kde mu príde chuť,
a spieva, keď mu taká vloha daná?
či odpor zvznel v ňom života
s triumfu výskom nad márnosťou,
čo odieva sa totam v rubáš z hrúd?
alebo ozval ním sa ktorý duch
predzvukom hymny zmŕtvychvstania?…
A či skôr duša roztomilá
tej, čo tam spí si, kde tých stromov kruh,
ma takto zrána pozdravila? —
[
7
]
Za jara idúc popri cmiteri… (r., SP 1905, str. 713).

--- KAPITOLA 7 ---

Zas je tu máj
[
8
]
Zas je tu máj. Kam oko bludné
        len zaletí,
kam mylný zájde sluch i čuch:
        zvšaď v ústrety
im vrie to sťaby zo zázračnej studne,
        za vlnou vlna,
        stých kúziel plná,
v jas, v hudbu, vôňu premenený vzduch…

Ó, šťastný, koho ešte schytí
        krás záplava,
kto i sám záchvatom jej rád
        sa poddáva:
i môž’ sa octnúť v dojmov vlnobití,
        si myseľ zmladiť
        a city zladiť,
sa kŕmiť vnadou, slasťou opájať!

Je on jak sihoť na východe,
        čo z raja v raj
prechádza s lícom jutrenky,
        len svitne máj;
bo má sľub výhod v sebe, vo prírode:
        má kyprú pôdu,
        žír v nej, kol vodu,
má slnko… všetky zdaru podmienky!

  Ja nie som ten viac… U mňa sklonne
        prúd nestrvá,
mňa nestrhne v svoj jarý tok:
        som ostrva,
čo ošarpaná trčí na záhone;
        je bez jej viny,
        vňať ďateliny
že vädí: — kríž to, a nie pôžitok!

  Mňa studia skorej lúče mája
        z krýh okovmi,
  ples vtáčí rmúti ma, jak prv
        bol techou mi,
a že tak: bôľ mi nad tým srdce krája; — 
        veň reznul dúže,
        bo zápyr ruže
zrúc, cítim stekať srdca svojho krv.

  Kde šumný háj, mne pred očima
        tlie paseka,
  a skočná riava nablízku
        mne narieka;
plášť nivy zelený už kosec sníma,
        a lúku v kvete
        pľušť drsná metie,
ja prizerám sa v oboch: strnisku.

  Mne vetierkov je laškovanie
        šant divoký,
  čo stvára detva — nekľuda —
        pod obloky,
bzuk čmeľa rovná výsmešnej sa hane;
        jak motýľ honí,
        mne na priek cloní,
mne v omrzlosť i múša zadudá…

  Niet miesta, čo by zmyslom jalo
        ma k pobytu,
  bárs skvie sa nimi zemská pláň,
        sklep blankytu;
niet chvíľky, kde by srdce strepotalo,
        bárs liecu v sile
        sťa kratochvíle,
bo otvorený svet im dokorán;

  ba nech by všetky stuhy dúhy
        aj ovili
  ma, odpor môj sa vymotá:
        tak bez sily
sú už, kde pukla vzpruha vlastnej túhy: —
        keď pošla mladosť,
        s ňou šla i radosť,
s ňou ruku v ruke pôvab života…

  Mne zodpovedá nebo, ktorým
        chmár sliedi zhon,
  mne zrkadlo zdroj skalený,
        hrou vetra ston!
som vysychol, a predsa nezahorím —
        studená mokraď,
        jejž neľze okriať…
I medzi kvietím blúdim v jaseni.

  I medzi k nebu vinúcimi
        sa, sťaby vzdych,
  zlatými rána výpary
        mňa z jasenných
dôb obkľučujú vatier mútne dymy;
        tie zhasli cele,
        no kad sa stele,
sťa príkrov líha polí na máry…

  — Som zaspievať chcel v slávu vesne,
        jak slušná vec,
  než čas jej k letu odtečie:
        ja spozdilec!
mnel vetchej lýre zveriť kúzlo piesne,
        svit slepej prizme…
        Anachronizme,
[
9
]
iď; ustúp žitiu, mŕtvy človeče!
[
8
]
Zas je tu máj. (r., SP 1905, str. 714).
[
9
]
anachronizmus
(gr.) — nezrovnalosť v čase, omyl, ak sa udalosti alebo osoba kladie do nesprávneho obdobia

--- KAPITOLA 8 ---

Čo ma to stŕha, ľaď!
[
10
]
Čo ma to stŕha, ľaď! čo ma to chyce
   z homôlky vypätej nad poľom?
sviecu jak chladné mi zažíha líce,
   vzbĺknuť ho nutkajúc plápolom?
   kol pliec mi šramoce, šuchoce,
   kriela čajs’ hľadá i podňať chce,
   mysliac si, som ešte sokolom…?

   Viem, ach! viem, všetko čo znamená?
   Ty ma to oblietaš, tvorenia
     vysoký, svätý ty pud!
   ký nás len v života máji môž’ zájsť:
   podvih ten prírody, úsilný vzrast;
   byľ šibe — lístie hneď na nej, hneď kvet:
   i tie jej naprosto krielami v let
do výšky, do práce rameny služby,
uniesť ju pomôcť jej na vrchol túžby!…
     Obíď ma, nechaj, ach! ujď,
horúci popude tvorenia;
   nemôžeš zohriať ma, ani mnou hnúť;
skala som hroble tej studená…
[
10
]
Čo ma to stŕha… (r., vpísaný do SP 1905, str. 716).

--- KAPITOLA 9 ---

Čo pechoríte sa?
[
11
]
„Čo pechoríte sa? nám — budúcnosť,
vám — smrť!“
            Tie súdne slová odzneli
onehdy ku mne z perí paniných,
a ako z pekných ináč umkli úst,
tak boli príkre, spupné, neľudské:
nie div, ich srdce napovedalo
to tvrdé srdce, nenávisťou len
k nám naklonené, aké každý má,
kto odriekol sa svojho pôvodu
a v zaslepení iným chlúbi sa…

„Nám budúcnosť…“ Och, verím! — Akoby
ten budúcnosti nemal, nežil si
bezpečne: komu celá minulosť,
tá miliónov spolným úsilím
stavaná budova s jej pohodlia
úpravou všakou, s írečitými
po skriniach skvosty, s krbom miloty,
s výhľadu okny k svetlu božiemu,
so slobodienky vzdušnou dvoranou,
na čele s erbom šľachty malebným
do ďala vidnou hálkou vehlasu,
s trofejmi slávy, moci purpurom,
s bohatstvom vôbec všetkým samému
imaním pripadla, čo podiel ľví
ním zahrnutá —; komu, pod schranným
jak hovie si tam krovom, pracuje
i celá prítomnosť, pot striasajúc
z čiel miliónov, z dlaní mozole
výťažkom valným jemu v pokladňu
sťa zlaté zrno, rubín krvavý…
i fedruje ho, fintí nádherne,
ho svetlom hostí, krásou nasládza,
mu zdravie háji, rovná žitia púť,
jak láskavá mať svojmu miláčku…
a pokým rodí mu jak dedičná
zem, žičlivá vždy, ako ohrad mu
do lona roní jabká Hesperíd,
[
12
]
len zatriasť časom stromu korunou,
triasť vánkom — vetrom — víchricou —; a kto,
tak vychytený šťastia rameny
a na povoľných vrstiev podklade,
pri úslužnosti plemien, za čeľaď
čajs’ povážených, nie-li otrokov,
i v povedomí pansky otylý,
košatý, strmý… potom dejstvuje
aj primerane vlastnej prevahe,
svoj hľadí prospech, duh i zveľatok,
neomýšľave volí v prostriedkoch,
za cieľmi stúpa neohrozene…
bez hrádze-medze v túžbach, v nárokoch
bez uzdy, kŕdle vidín naháňa,
srdnatý vtáčnik, ba až streštile
i fantóm, fantóm: neozerajúc
sa pritom, komu lovom ublíži
tým, koho v honbe sotí-prekotí,
zašliapne trebárs na smrť… Jakže by
ten nežil sebe, nemal budúcnosť!?

„Vám smrť…“ Ach, verím takže — Ako by
ten nemrel, pravý opak onoho
obrazu farieb sýtych, šťavnatých,
ďad, trhan, hladoš? — Komu chalúpka
ledaže zbudla vekov odmrťou
za útul tesný, na skyde i tá,
podopieraná jeho vlastnými
tak reknúc plecmi, — dažďu-vetrisku
prístupná, dobre len, i slnku že
a milým hviezdam, ktoré kukajú
cez špáry do nej, predsa útechou
preň akou-takou, — s machom na streche,
čo zapálený fakľou západu
tlie jeho nachom jediným, kým štít
kde, znakom jeho kosa zablýska
sťa rytiersky by paloš, ovšem, mrak,
ten kmín, mu skoro chvatne oboje…
dnu s ohniskom, kde varí švábočku
prastará matka, bieda šedivá,
ju predkladajúc mu vše k večeri
solenú slzami, ichž naštípal
z jej ubolených očí vatry čmud, —
s postieľkou v kúte tvrdou, namiesto
kde periniek už aspoň únava
ho ukolíše v trampôt zábudu,
v sen, čo jak rúči gazdík vypriahne
priam väzy jeho z jarma roboty
i nachová ho sviežim pokojom
za všetky námah noše, vedrá síl,
ichž prez deň odniesol zas, vyčerpal,
by zapchal dák stých potrieb papule,
svoj uvaroval záhon, pod horou
čo okúňa sa v krátkom ovsíčku
a kvietím vňate sinie… škoda len,
že, ach, tak chytro svitá!… — halienku
na žŕdke, čo mu v piatok odedzou
i na sviatok, kriel jarom vyšitých,
no plavejú už drsných od nesnáh
či z potupy skôr, akou bedače
kroj ohadzujú, — v tôni komôrky
až k nepreberaniu hotovosť, nie síc
tej zlata-striebra, ale povestí
jak zore sľubných, lenže jaksi preds’
sa nechcú vteliť, snáď že čudá sú…
a v zhorklých ústach iba sladkú reč,
čo, chalúpky jak prekročil prah, už
mu brnkne v povetrie a škovránkom
nad záhumničkou splesá, ihneď však
aj spustí sa, sa k hrudke pritúli:
bo sliedi, číha vtáčnik mrchavý…
a v duši ešte poklad, vieru to
vo Prozreteľnosť, ňouž však kývajú
tiež, všetečné jak deti stromčekom
kde v štepnici, a samy nebesá
jaks’ zdvihnú sa vše, keď sú blankytné,
keď hnevajú sa, zídu v mrákavách…
toť, všetko jeho dedičstvo tu —; kto,
rúk pri tom všetkom zdravých, šikovných,
nie sprosták tobôž, s pudom včeličky
a s mravca ruchom, — aby zachytil
sa v prítomnosti teda koreňmi,
keď minulosť mu nezavila ich
v plást dejinný, — už neraz umyslel
si založiť byt lepší, príjemný
a bezpečný, i do najtmavšieho
čo budúcnosti šera dotrvá,
jak vtáčik z jara zbieral na hniezdko
po steble — čisto z vlastnej roličky,
po pierku — prchu svojho výlučne:
však lenže vzal sa s vôľou veselou
a s krasocitom lepiť budúnček,
už vyrútila mu ho nenávisť,
až nad tou zlobou temer v plači sa
reč jeho zašla, ako pustovka
údolia plniac clivým kvílením…
a darmo čaká jaro s ponukom
ku novej stavbe — prišlo, uchodí
neprívetive… ba i okienko
nech odchýli len k slnka východu,
mrúc za osvetou, jak tak po svete
sa valí svetlým tokom, k záhe až
po krásach žízniac rodnej prírody,
vzniesť chcejúc svojeť v slávy výslnie,
ju na rozkoši ducha zúčastniť
pocítiac túžbu: už je záškodník,
je zlodej — burič —; napriek priekorám
kto nie súc odbojný, nie výbojný,
bo bohabojný, bojný zákona…
po utrpenie trpný, ústupný
k poníženosti chabej, po bezcit
netečný, skromný k sebazapreniu,
po ľahkomyseľ dobrák, radodaj,
ba mrhač neraz, nevážiaci si
u seba ničoho, nie mravu, ctnot,
krás, známok vyšších… sveta na trhu
predávajúci svoje talenty
sťa oderky — i pokušeniam, ach,
podliehajúci ani závanom
tá byľka —; komu pri tých vlastnostiach
s tým jeho tichým, jasným géniom
i boha vzali by, nech dočiahnu
mu v azúr duše, v srdca hlbiny
nech preniknú —; kto ani v krivdení
nezakusuje spravodlivosti:
veď najslabšieho, jeho, pritláča
krívd vrchol —; komu ani nádeje
len nežičia, môcť otcov na hroboch
vzrásť, zelenať sa… že mu nezbýva
než ako lístku odorvanému
ísť s vetrom svetom, v mori zájsť kde vôd
či ľudstva bár… ó, beda!… jakže by
ten nemusel mrieť, nemal zahynúť!?

A predsa nie!… I črviak zvíja sa
pod pätou, čo ho pristúpila, kým
len jedným vládze hýbať stavčekom,
bárs ostatným; tiež smrti všemožne
sa bráni, vie tiež, že je za život
vždy záhodno sám život položiť…
Ó, zvíjajže sa, červe! áno, boh
i červu, ktorý žiť chce, pomáha — —

— Či počuli ste onen krutý súd,
ste počuli ho, ženy naše? Jak,
čo na to vy? Z tých pekných svojich úst
kú dáte odpoveď? — Ó, viem: sťa blesk
vás sprvu zarazí! že zblednete
a zanemiete… Spamätajúc sa,
hnev veľký vzbĺkne vo vás, svätý hnev,
a zažaté sťa fakle, mrcha svet
ten vymrskáte bičom pozoru;
vtom schytí vás plač, nárek žalostný:
zásterku zdvihnúc, do nej zadlho
budete lapať horkých slzí prúd,
že ona, prsty ľudu vyšitá,
jak lúka v kvete zmokne za rosy —
až doplačete sa tak úľavy…
I majúc srdce zase na mieste,
k prírode verné, srdce materské,
pod ktorým život rodí sa, nie smrť,
to mäkké srdce, láskou vedené
ku všetkým tvorom, nech je on i červ:
nikoho na smrť neodsúdite;
lež vzdychnúc k nebu, zarosený zrak
vo svite dúhy zmieru, poviete:
„Len žite si; no i my chceme žiť,
a chce-li i boh, žiť aj budeme —“
[
11
]
Čo pechoríte sa? (r., SP 1906, str. 129).
[
12
]
Hesperidky
— v starogréckej mytológii strážkyne božských zákonov

--- KAPITOLA 10 ---

K ľudu, k ľudu, mládež moja
[
13
]
K ľudu, k ľudu, mládež moja,
k ľudu sa maj, k svojmu ľudu!
Tam ti práca hodna znoja,
i zásluha hodna trudu.

K ľudu sa maj, viň sa k nemu,
pristaň každej vo potrebe:
aby lepšie bolo jemu,
aby bolo dobre tebe.

S ním spolč snahy, s ním zlúč túžby
v rodoláske neskonalej:
otrokom by nebol služby,
nie pastorkom sudby ďalej;

nemoril sa v žitia poli
sám z úvratí do úvratí,
lež mu verné deti boli
pomocníkmi na postati…

On ti kmeňom korenistým
v sade sveta veľkolepom:
ratolesťmi buď ty, lístím,
kvetom — a ste rajským štepom!

On je pôdou, preoranou
neraz gazdom, tvrdým časom,
pobránenou súžob bránou:
ty buď na nej ťažkým klasom!

On je baňou; neprajníci
chcú: vraj, plnou trosky, blata:
zavráť ich, stud i hnev v líci,
a buď ty jej žila zlatá!

On je morom; vraj len mláka,
že ju šibal z krčmy zmeral:
blyskni zrakom do podliaka! —
z vôd sa vynor hrsťou perál…

Áno, k ľudu dookola —
S ním sa zrasť, buď jedno celé:
jedna myseľ, jedna vôľa
a ráz tvrdší od ocele!

Svetom všaké ženú smery,
prúd na chrbát lezie prúdu,
heslá liecu v pestrom perí…
vyhni im! ujď, chyť sa — ľudu.

On ti udá cestu pravú,
krajmi s býlím skorocelu:
srdce dá on — ty daj hlavu,
a pôjdete isto k cieľu.

Prešiel prísnu školu žiactva;
zdroj kde čistý, vie, skaď svitá.
Zmlaď ho; a on od svetáctva,
chorieš-li naň, uzdraví ťa.

Oj, nie je on, nie ľud taký,
za aký ho potupa má;
hej, má vady, má i fľaky,
ale prečo? Znáš i sama.

Neleňoší, nezaháľa,
mravcom prtí poľom,
[
14
]
dvorom,
váľa vrchy, drví bralá…
pilnosti súc večným vzorom;

práve že je usilovný,
grapy rodia mu, i lazy:
bo ich zrába rovno rovni;
iný by tam zlámal väzy!

A v tej jeho drsnej ruke
čo vráž, hodvábu steh skvelý,
mozoľ čo, kvieťaťa puk je…
Viď kroj jeho o nedeli!

Porekadlá — koľko vedy
oblieklo sa v jeho slová!
právd vysokých hviezdne čriedy:
jasná múdrosť Sokratova.

A tie piesne jeho — krása!
akej v svete druhej nenie;
každá jarku podobá sa,
ktorým žblnká potešenie.

A ctihodné jeho zvyky,
mravy, ihry, kúzla: oné
starobylé pamätníky!
s hrdzou, ktorá zorou bronie…

Tá reč jeho! — sladkou zuní
hudbou, jak keď slnko vstáva:
boží nástroj sedmostrunný,
na akom len srdce hráva —

A hlboká viera pri ňom,
pravý Sion jeho bytu,
obydlený Hospodinom
hrad ten pevný, k nedobytiu!…

Hoj, nie je nádoba pustá
on! má ducha, srdce plné;
len nech otvoriť môž’ ústa,
z tône smie vyjsť na úslnie —

I len nech nie jeho chyby:
cudzopasci — nikam nedá —
všetci do dier zaliezli by,
na kraj sveta ušla bieda!

A tu sme, hľa, mládež moja,
u clivých miest nášho ľudu:
kde ti práca hodna znoja,
i zásluha hodna trudu.

Rukávy hor’! šúľni nimi!
ľud ťa pýta — že už svitá —
Keď si jarom, zbav ho zimy;
on zas letom preslávi ťa.

Zápal v duši, zmysly zdravé,
svieť mu… veď ho žitia poľom
k ducha slobode i sláve —
Hodno mu byť apoštolom!
[
13
]
K ľudu, k ľudu, mládež moja… (r., SP 1905, str. 716).
[
14
]
mravcom prtí poľom
— ako mravec sa jednostaj prple, vŕta, behá poľom

--- KAPITOLA 11 ---

Som decko zas…
[
15
]
Som decko zas… Si bzíka trávniky,
      hneď kľučkujúc, hneď ako strela,
  jak u nôh by mu boli vzrástli kriela;
    na malej duši zánet veliký
          od bozku jara,
      čo zavítalo hupkom do chotára,
        a vôličku mu rozpustilo,
      že ani nevie, čo má počať prv:
          či zbierať kvietky
    a koľko? za hrsť? a či strhať všetky…
  na veniec, aby ním sa trikrát otočilo?
          Či motýle skôr honiť,
      ulapiť za krielce — a ktorho? snáď
      perláska? pávca s oky tmavých bŕv —?
        Alebo z hniezda zduriť vtáčka?
    či v kvete konár jabloňový skloniť
        a ,hojda, spadla mačka…‘
      a či z pŕs brezy sladké mliečko sať? —
i brnká len sťa zlaté šidlo-motovidlo…
            Tu zrazu
      blysk! v hlávke hmlistej nový výmysel,
        až líčko zbledlo-pozastydlo:
          joj, k jazu! k jazu!
        hej… Paprsk frskol do očiek;
    podskoklo: skúsiť, či by ozaj šiel!?…
          Nedarmo predsa včera
        stružlikovalo zhybáčkom;
      dlabalo, spájalo z triesočiek:
    i prstíčku šmyk! pritom do bruška,
    že krvka cík — červeným črviačkom —
aj ešte bó, a veľmi… Oj, nie, už nič dneska!
        nič!… Ofúklo: len škrabček kožúška…
          Ba ešte lepšie vera
      na jarku bude! kde i žliaboček,
        i voda tak cícerkom padá,
          čľup-čľup! až hučí-plieska: —
      a ako lopta, keď ju sprudka šmeria,
        frnk! za šnúročkou chodníčka…
          A vážna stála rada.
    No doradila bystrá vodička:
už majstruje si, stavia smele, rúče skladá;
      dá podstav, zatkne rázsošky,
      valčeku putká to na nôžky…
    Vtom húkne, dlánočkama stľapká:
        poď podívať sa, matička,
            korčeky-palčeky,
  ľaľaľa! jak mu prúdik za prúdikom lapká,
sťa v rázštubni!… ten vrt, šum, hukot — čudo celé!
        Ťaj! nasyp chytro zbožíčka;
        zas budeš variť pirôžky —
        Môj mlynček ide! — mele — —
          — Ó, kto tak zručne mlynky svoje stavia,
          v ich službu živel skrotí, uvodí,
            môj bože, taká priemyselná hlava
            v ruch aké môž’ raz pohnúť závody!?

        Som znova šuhaj… Pásť ho poslali —
          sotvaže ráno pousmiate
            z nebeskej povaly
          v slnečnej zostúpilo šate
  na okolitých vrchov hlavné štíty, brdá;
    i škovránkov len čo sa ozval chór,
  po dolách ešte tiež hmly valné more —
            pásť poslali
        ho sivé volky v temný úval hôr,
        kde paša číra, vraj, smotana…
            Až sprísna-tvrda
          mu otec prikrútil:
  by vystrel nohy, prosto rušal hore,
        keď beztak kus už od rána —
      nechytal lelky kade-tade,
      kdejakých nešukal kratochvíľ,
        jak doma po ohrade;
      u jarkov žeby nepostával,
        po pstrúžkoch sliediac zvetrelý,
  dal pokoj chrastiam, nenazeral v kríčky…
i pásol potom dobre, dobrý pozor dával;
    bič hodil mu aj: tým nech podúra,
    vraj — zavracia, ak v strečky-bzíčky
      či do škody by zmysleli —
          A matka zase:
      choď, moja jasninka bezchmurá,
      holúbok… ale nože hľaď,
i jalovička by sa dobre pásla:
  po celom, ako kosec, páse
    v pysk zajímala trávičku,
    na žľaboch zapila si smäd —
a na merindu šup! mu do kapsice
          buclatú bochničku,
      slaninky rezeň ako dlaň,
          do pušky bryndze-masla
[
16
]
—
    Aj zobkať, synček, môž’š tam jahody,
  hej, v sekanisku moc ich o tom čase,
    jak červeným by súknom postrel stráň!
      čo krík, ich visí na tisíce…
        Nuž, popaškrť si; pričom
      len pozor, aby bojsa had…
      A nepadni kde do vody;
  na smreky nelez… kúšu veverice!
          A zajmi, vráť sa,
      keď vidíš slnce zapadať…
      Šiel šarvan, pukajúc si bičom — —
          I jak tam pasie?
      Pásť — ech, to zdĺhavá práca —
      A či je práca? skorej lieň:
  statoček ide, pasúc sa, i zas sa vracia,
  jak oznamujú zvonce vo súhlase;
          i prirodzená vec,
  v tom sprevádzať ho celý boží deň,
  bez zamestnania, aké má si indy,
      že nevydrží zurvalec.
    Tak zbehal kol už grúne, kúty,
      presadil neraz bystrinu,
    kde v kotlinu sa s hlukom rúti:
  a zakaždým sa oddal do merindy,
            si spravil hostinu,
    síl k novému by nabral počinu —
    I oberačky skončil v sekanisku,
        pre matku naplniac korčubok;
[
17
]
vtom drozda začul zhvízdať vblízku:
    mne, braček! — výskol — teraz zahvízdaj
        a dám ti za to z oberačky
          hej, jahôdok pod zúbok!
        nič nemáš ich viac na strnisku…
          Včuľ až hen v tretí háj
        za krepkou zvirgal vevericou,
v ňu šmáľky šmierajúc, jak bŕdla prez vrchovce:
    i navrátil sa s vyparenou šticou
      a — kopŕc! horeznačky
      sa ustrel ako zabitý
  na mäkkom machu — v tôňu pod jalovce —
      Po nebi brúsi zrakom vôkol:
      hneď privesí ho na obláčky
        a s nimi šibne v let;
    hneď utkvie ním sťa pavúk na niti
    a čaká — čŕstvy vzruchu na podnet
      var’, obudenia zvučné slovce?
        či sníček zlatý na oči?…
Ha! čo sa to hor’ krúti? jastrab — orol — sokol?
          a, aha, ľaľa!
        kde nosia sa čajs’ spárené,
      na výklenok sa spúšťa brala —
      Hoj! jakby strelil, vyskočí
  a uždí
[
18
]
hor’ úplazom — Statček kvári v ovse,
      nech! veď ho hájnik vyženie —
    Jak kozorožec hupká v úboči,
      sa premetá a kvačí sa;
      k oddychu v rozsadlinu sadá,
          za zádor odvisá
      nad priepasť, smrť kde číha rada…
Však chvíľka: závratnom sa vztýčil na parkane,
        sťa nastínenie vzdušné,
        kýs’ prízrak z neznáma:
a schvel sa — najskôr v boji, bo vtom hluk i zvada —;
          splašeným za vtákom,
      jak zvesloval späť ku obrane,
        zatočil — praštil širákom…
    … I zišiel; prišiel, krôpky na čele,
        víťazstva žiarou zbronelé:
  za paznecht v hrsti uväznené mláďa,
        tak škriekajúce krušne,
      trepotajúce krielama — —
      — Ó, kto tak vie dôjsť, vzduchu kráľ kde hniezdi,
        i s trofejou sa vracia výpravy,
            môj bože, či ten nevyberie hviezdy
              raz, nimi zjasniť nížin mrákavy!?

      Som junák opäť… Z kruhu súdruhov,
    kde všetko mu tak cudzím, nízkym, všedným,
            na zájom ničomným
            a lichým zásluhou,
          až neresť — z kola súdruhov
            sa zhurta vylúčil
          a s hrdým sebavedomím
        i s citom vrelým, bezprostredným
      šiel spoločenstvo hľadať u prírody,
          tej robotnice vznešenej,
          tvorivej z plna síl.
        Už plameňmi dňa úvodnými —
snáď práve nad postaťou modlila sa nimi
        za práce zdar i výsledok —
        blkotal obetný oltár jej,
    po nebi stelúc svetlé, vonné dymy;
            a pred ním,
        s účasťou vplynúť v jej veledej,
    mu k postupu sa vozvýš pnuli schody.
        Na prvý kročil. Ostredok.
        Ním vyvádzala v ten čas klásky
          šťavnatých zo stebál,
          tak pracujúc o chlebe,
by o dônovku hladu nastolila hody,
        z hrúd preniesla v hruď pôžitok:
      len vzdychol si, že tomu výhost dal,
        byť pravicou kŕmiacej lásky: —
        však daromné si teraz strojiť žiaľ,
            životný o úkoj
        ta vyššie! k vyššej potrebe…
    Na druhý vzhupol stupeň. Horskú lúku.
        Jej prostý dotkávala kroj.
    Osnovou boli jemné nitky z tráv,
        slnečná vláknina utkom —
    a z návoja hŕŕ! rýdzi zlatohlav,
jak spod vratidla zvrtel v otáčaní prudkom;
        zmerané od buka k buku
        tkanivo hnedky aj postrihá,
        ihličkou jedličnou do neho
      popichá, bleskotne ponadeň pomihá:
          a miesto prostého
        na Popoluške — dúhový šat…
        K srdcu si pritisol ruku
            a zjasal: Hoj!
        i tu tak cítim prekvitať,
  puk za pukom sa škerí, smavo otvára sa:
    toť, pásmo ich ti púšťam na návoj —
        tkaj, tkáčko slávna! tkaj…
  Jak? trhá sa niť? priadza, vravíš, vlása?
    ak nie to, v slzách sprela nebodaj
          tých dotklivosti chorej?
        Van časov, zistíš, vinen skorej,
      čo, ako chasník, strhol v skok i ples
    i pomiatol ju, schlpil bez rozumu;
      on vyčíňa, že lúkou kvieťa dnes
        a zajtra mrva-pomrva —
Ach, tedy citov tiež tak krátko žije krása,
          sťa kvet, sťa vňať?
    Tak prepusť srdce: city ostydnú mu
      bez zachovania teplej záruky;
        tú, ktorá veky potrvá,
    čo nie je pena šumná, krehká riasa,
          chcem duše činovať! —
      A zápäť o schod švihol sa. Tam les
    sa stĺporadím týčil do výšiny,
      vo vzletné sklepil sa oblúky,
        rozpínal nebom do nebies —
  Tíš, mier… I našiel príbuznú si dumu,
          v jej sklesnul ramená
        na spočin sladký, dobročinný,
        a hútal, chvoje vo vienky
    s prírodou spolu splietal myšlienky:
kým, jak v nej, v prsiach sa mu žriedlom hromadila
      tá, ktorou nielen býľa, chrastie,
        lež i sám prales vzrastie,
      tá rodná tuha, valná sila!…
      Vtom prebudil sa z marenia:
        ha! čo to kmitlo-letlo? —
        I v šere tom sa zablýska?…
      Bol holub biely? zlaté svetlo?
      Ba svetlo treba už! nie stíny;
      nie púha nádej zelená,
nie dumy snivé, ale živé, plodné činy!…
      Na priečli octnul sa skaliska.
        Jak obor v zápas hotový
      stál tam, plam v oku, prsia vzdmuté,
      na odpor každému vrahovi,
      nech živlom on, nech človekom je
        bár s peklom spriahnutým;
        a každým dýchnutím
      v ňom šírilo sa povedomie
    a jak hor’ slnko modré prez klenutie
      mu jasom prechádzalo čelom,
      byť povolaným pravdy obhajcom,
    ubijcom krivdy, dobra činiteľom…
  Podupkal; ale prah si drepel nepohnute.
    Ó, staviteľko veľká! — zvolal vtom —
        to základ tvojho bytu,
      to kremeň rázu ti, vôle týň…?
staď v ústroj zasahuješ, rozkazuješ žitiu,
    by z hmoty vznikalo a bralo telo,
      mŕtvych bár vzklíčilo zo sutín?
    Och, ten ver’ márne zloba dobýja!
    len škrabne ho, v ňu zapára tvoj hrom —
        Tak pevne ustrniem i ja,
    na takom grunte vtrhnem v bytia ruch
          nezdolne, strmo, smelo:
            tvoj verný druh!…
    A kde mu koreň? zašiel dohlboka?
      Zavalil balvan; ten sa zgúľal vdol
        a do morského čľupnul oka —
        Len teraz kypia luny? — Nu,
  i v mojej mysli iba teraz zvrelo;
      hoj! rovnú máme hlbinu —
      Pusť mohutnosti na vrchol!…
      O štebeľ vzletel. Na hole.
  Tam nestrval však; ale, oblúk dúhy
    nad sebou v ligotnom plápole,
          hôr po hrebeni
  hnal s rozožatou fakľou svojej túhy…
        až zastal na štíte.
  Aj! — obozrel sa — púte príkre prahy
        a rebrík pristavený
        budúcej mojej snahy! —
    Pred seba patril: — tisíc zázrakov
      zrel vo slepivom farieb mihu.
    Ó, prírodo!… som vďakou povinný
          ti večite,
  tvoj učeň: — jemuž na chvíľku bár plachú
  si dovolila kuknúť v záhad knihu;
    ó, na tú chvíľku s mocou rovnakou
    daj majstrom mi byť: vteliť vidiny
môcť, ako ty, ten rozvoj, čo ty, vyviesť z prachu!…
      A vyšej? — Utkvel v blankyte —
    Hej, vyšej! — chmárky, ujdite!
    Čo? nohám tým viac schodu niet?
  Tak daj mi krídel vtáka miesto nôh,
daj svitu krídel, jedným vzniesť sa vzruchom:
    ó, v let!… ó, vzlet!…
  Stoj! zhovej — ta len čistým duchom
    ľze: sveta duch tam… boh! — —
      — Ó, kto tak túžby meria výškou Tatier,
        ich plesám bezdným prirovnáva cit,
      môj bože, budeže to za bohatier:
        z pút jeden národ vstave vymaniť!

  — Ach, mlčže; nie si ani jedno z nich:
si plesnivec… Hej, bol si tiež raz nimi;
  no čo je z tých ich sľubov ohnivých?
  Po poliach v jeseň roztúlané dymy.
    Minulo statné mužstva obdobie:
  a čo si zbudoval v ňom? Ani klietky.
  I hviezdy nebom jagajú sa všetky;
  a ľud tvoj, jak prv, väzí v porobe.
[
15
]
Som decko zas… (SP 1905, str. 719).
[
16
]
do pušky bryndze-masla
— puška sa tu volá nádoba na bryndzu a maslo
[
17
]
korčubok
— nádoba z kôry na jahody
[
18
]
uždí
— uteká

--- KAPITOLA 12 ---

Pod mostom val-hron riečnych vôd
[
19
]
Pod mostom val-hron
[
20
]
riečnych vôd;
nečujem šumu, vidím len, jak plynie —
  Tak z výspy hľadím na život,
však čujem aj, jak jačí po doline.
  Ó, teč len, živote! bež v ďalekú
diaľ… nedbám, odteč navždy v obzor stmelý:
dosť zrel som, jak sa vlny tvoje preli,
  dosť naslúchal sa už ich náreku…
[
19
]
Pod mostom val-hron riečných vôd… (SP 1905, str. 725).
[
20
]
hron
— hrnot, hrnutie, príval

--- KAPITOLA 13 ---

Nečakaj vďaky
[
21
]
Nečakaj vďaky.
Svet už je taký:
  berie len rád,
nech je to z dlane,
z duše nech dané,
  rovnako zvšaď;
nerád však dáva:
hrsť z celej máva
zavretú chuti,
až uzamknutý
  srdečný sklad.

Však stíš sa, spokoj:
dal si a — pokoj
  v svedomí máš,
ktorý je čo deň
kamdiaľ viac hoden;
  kdežto — len zváž —
nevďačník každý
prebral sa navždy:
čo ho až dusí,
vliecť s sebou musí
  žarnova tiaž…
[
21
]
Nečakaj vďaky… (SP 1905, str. 726).

--- KAPITOLA 14 ---

Vrchlickému
[
22
]
Tiež pozde príj’mam Tvoje poslanie:
jak protinožci keby sme si boli,
ichž nepočetné delia hory-doly
a more lúči búrkou zmietané…
Však jednak vďaka Ti zaň veľa razy,
nevyvetrelo časom — sparná, mrazy
mu nepoškodili: — hja, z mysle polí
kvet večne krásnym, vonným zostane;
i v rozochvení, zradostnené líce,
pravicu Tvoju chytám do pravice.

Jak, priateľu? môj zrak tu vďaleku
bol podľahol by optickému klamu?
Ja videl horieť blkom číru slamu:
nie zápal sŕdc, tú lásku odvekú,
čo vďačný národ s jeho veštcom spája?
Tým bys’ bol, ktorý schodiac zo Sinaja,
[
23
]
svoj ľud zrel tančiť u Baalovho
[
24
]
krámu,
i mrštil dosky…? — Až mdlo človeku:
za rodnú stráž, sny v Delfách,
[
25
]
sladké spevy
mať spokojiť sa dojatím ak devy!

A sláva, juž som zočil toho dňa,
jak na perutiach rozbreskla sa svitu,
Ťa vynášajúc modlou do blankytu,
tak kusá bola tiež, tak neplodná,
jak opustený prieloh zakvitáva?
Nuž mince tvár čo zhrda čítať dáva,
tak podvracia jej chrbát, k použitiu
že prisporí sťa pliaška nehodná
a výsmechom sú, ktorými sa smeje
tam, ,ruže lásky, vavrín epopeje‘?…

No nežaluj. Má poet náhradu
za ujmy sveta, za strádania všetky:
on pestuje sám vpravde raja kvietky,
bárs svojou zve len duše záhradu;
bárs bezzemec, žeň skladá neprebranú;
bárs bez groša, má na poklady baňu:
na dnešok nehľadiac, lež na následky…
Hoj, prídu plody jeho k výkladu,
až hmotársky trh zmdlie raz presýtený:
i meno spevca zlatej dôjde meny!

Však nežaluješ ani. Vyhostí
Ti skoro z chuti blen tá blahá tucha,
že zamestnanec šťastný v službe ducha
tkáš na národnej nesmrteľnosti:
to práca, ktorá zavrieť musí pery
žalobe lístkom nádeje i viery:
i srdce Tvoje, verím, mocne búcha,
vie, na bránu že tlčie večnosti! —
Čo moje? Chvie sa, chúďa — dúfa málo —
ak na rubáši bojsa pracovalo!…
[
22
]
Vrchlickému. (SP 1905, str. 726).
[
23
]
Sinaj
— pohorie, na ktorom podľa Starého zákona boh prostredníctvom Mojžiša oznámil izraelskému ľudu svojich desať prikázaní
[
24
]
Baal
— v starosemitskej mytológii najvyššie božstvo, boh slnka
[
25
]
Delfy
— mesto, kde v starovekom Grécku kňazi záujemcom sprostredkovali veštbu