--- KAPITOLA 1 ---

Zbiť — lebo mrieť!
Ponáška
[
1
]
Sedlaj, rušaj, tu hodina!
Volá, volá v boj otčina!
Tavon! tavon! v krvi polia,
v blesky, hromy vlasť nás volá!
Hoj, otčina!
Otčina!
Zbiť — lebo mrieť!
Okúňaš sa? ledačina!
Nemáš mena Slavian-syna! —
Pušku v päste, — kosy, mlaty!
Kto rátať chce vrahov čaty?
Hoj, otčina!
Otčina!
Zbiť — lebo mrieť!
Hoj, krásny pád, hrdinský pád!
Za vlasť umrieť kto by nerád?
Mor ho! mor ho! len ho ty zmor!
Za Všeslavianstvo hor sa, hor!
Hoj, otčina!
Otčina!
Zbiť — lebo mrieť!
[
1
]
Báseň prvý raz uverejnená v Pamätníku Matice slovenskej ku
                              tristoročnej oslave Mikuláša Šubiča Zrínskeho, konanej na Slovensku.
                              Banská Bystrica 1866, 114.
Keďže Sládkovič nazval báseň „ponáškou“, otázka ponáškovitosti
                              zaujímala Jaroslava Vlčka. Dokázal, že v tomto prípade nejde o ponášku
                              v pravom zmysle slova, lebo nie je známa nijaká predloha, podľa ktorej
                              by bol Sládkovič napísal báseň. Našiel iba isté príbuznosti s
                              Chalupkovou básňou „Mor ho!“ v tom, že v oboch prípadoch sa vyskytuje
                              refrénovité zvolanie (Mor ho! — Zbiť — lebo mrieť!). Podarilo sa mu
                              však nájsť predlohu melódie, z ktorej čerpal Ján Levoslav Bella:
                              „Melódia, na ktorú sa mal spievať text piesne ,Zbiť — lebo mrieť!‘ je
                              od viedenského Nemca J. Sauera a od neho je iste i štvorhlasová úprava
                              piesne.“ (Sborník Matice slovenskej I. 1923, 126 — 128.)
Rukopis básne (1 list rozmerov 22,5 × 14,5 cm) má dátum: „27. Julia
                              1866“. Namiesto refrénovite opakujúceho sa trojveršia je tu len
                              dvojveršie:
Hoj otčina! Otčina!
Zbiť, — lebo mreť!
Slohy sú očíslované. Medzi nami uverejneným textom a textom rukopisným
                              sú len tieto odchýlky: v. 3: v krvi polia — v krve polia; v. 7, 14,
                              21: mrieť — mreť.

--- KAPITOLA 2 ---

Pozdrav
[
2
]
Horí Moskva! — vieš, to Slavian-Rossija! —
To pekla žiar, to jednak svetlo neba!
Mečom plamenným tu cherub pomsty zvíja,
tu kajúcej žertvy bohumilá veleba:
Žiar polnočná blýska nocou Európy,
ľadov večných pohorie v nej sa topí —
a vidí tmieť sa a vidí hasnúť v nej
hviezdu svoju pyšnú plemien veľký zlodej.
Bežia vlci a — zazrúc vatry — stanú, —
uletujú sovy a netopiery, —
odvážni orli — vzdorujúci vulkánu —
s ožhnutou peruťou lezú v rodinné diery: —
No, zlato tak zmetáva kal troskavý,
no, mladosť, tá rada sa s ohňom baví,
svätoduch ohňom krstí turíčí sbor,
ohňom svätým žiari slávy jasný pozor!
Moskva horí! — čujte, cudzín plemená!
Hlúpi, besní, zbabelí na zvon bijú:
Haste, rúca sa bratov deliaca stena!
Na horúcich hrudiach skrahlé čuvstvá ožijú! —
Jak to hreje, z palácov i z koliby!
Jak to svieti — slncia tak nemohli by! —
A čo tak svieti? — osvety svätá lúč!
Aký oheň horí? — lásky zlatá obruč!
Hľa, v ohni tom starý vesmír dotlieva,
svetlo pred svoj súd staré hriechy ženie,
obzorom šumí lží historických pleva,
v oblakoch nesie sa slavian-ľudu spasenie;
trúby hrčia, mohyly vyzivujú,
žily mŕtvych prúdenie nové čujú,
pradávni známi vidia sa tvárou v tvár,
deje nesú viere sladký plný pohár.
Zdravstvujteže! — Pozdrav tento dovieva
k svätomestu, k Moskvy-maťušky lonu,
k hradu Petrovmu, ktorý obmýva Neva,
ku kozáckym brehom voľnotokého Donu —
od hôr našských, od slovenských Karpatov,
od kolísky rôznych slavianskych bratov
a od Dunaja, kde prvý zvonil hlas:
Vzájom, Slavian! jeden všetci máte obraz! —
Zdravstvujteže, — telo veľkého slova:
Za všech jeden a všetci za jednoho! —
Nerozdielna je súdov našich osnova!
Všetci! — nie-li, málo je naše mnoho! —
Slnce svet náš: vostoka zoru mladú
družku chceme hesperídke západu;
zhorí bez chládku severa južný mier,
južnú vatru želá ľadom stuhlý sever!
Slavianstvo je kríž! — štyri jeho ramená:
Hlava sever, — juh jeho je podnožie, —
pravicu božiu východ svätý znamená —
a západ je sťaby ľavé rameno božie:
Len v celku tom viery svätej znamenie! —
Slavianstva niet, kde dreva spásy nenie! —
A keď Slavianstva pod božím nebom niet,
kniha dejín čože? — tabla planých klebiet!
Od štyr uhlov, Vy, prišlí slaviansveta,
nás želáte v ruskej vidieť výstave? —
Jákobe, tvojom po Jozefovi veta!
Len krvavé rúcho vidíš po drahej hlave!
Predali ho, — bratia ho zapredali,
s faraónom kupci sa pojednali:
Tak veštec tento, snár, strážny tento tak
v rabstvo divné padol — sľubné dieťa — Slovák!
Čo tam halena, čo opasok Detvana,
čo valaška, čo krpcov pár s návlaky?
Čo Detvianky postava maľovaná
a okrúhly lakeť a pozor bystrozraký?
To kvety sú, ktoré vietor unáša,
to dedičstvo hôr, chalupy, salaša:
No, kde svedectva vyššieho žitia nám? —
Bratia, tieto stanom Vašim tuto podám.
Odrodilstva — zradou značené — líce?
Želiez kruhy a tváre zapľuvané!
Obrazy temníc a vzorky šibenice?
Mozoľou nevďačnou pokryté tvrdé dlane? —
Nie! — deň súdny čaká toho výstava! —
Vám, Slaviani, slovenský ľud podáva
vieru nezlomnú v triumfy božích práv, —
svornú ruku, — vrelé srdce, — bratský pozdrav!
[
2
]
Báseň prvý raz uverejnená v Orle III. 1872, č. 2, 33 — 35.
Ako tomu rukopis (2 listy rozmerov 34 × 21 cm) nasvedčuje, báseň bola
                              napísaná „K výstavke etnografickej v Moskve v máji 1867“.
Sládkovič posielal Pozdrav spolu s ostatnými príspevkami do druhého
                              ročníku almanachu Tábor 31. júla 1871. Keďže Sytniansky druhý ročník
                              Tábora už nevydal, príspevky určené pre Tábor postupne uverejňoval v
                              Orle.
Medzi naším textom a textom rukopisným sú tieto odchýlky: v. 5:
                              polnočná — polnočnia; v. 8: plemien — plemen; v. 11: odvážni orli —
                              odvážne orly; v. 25: vesmír — vesmier; v. 54: kde dreva spásy — kde
                              dreva spáse; v. 56: klebiet — kleviet; v. 57: Od štýr — Od čtyr: v.
                              65: Detvana — Detväna; v. 67: Detvianky — Detvänky; v. 70: dedičstvo —
                              dedictvo; v. 71: svedectva — svedoctva.

--- KAPITOLA 3 ---

To české tábory!
[
3
]
Čo to tam luní a dme sa,
lebom tlačiac hor nebesá?
Či víchor kloní a lomí
stoveké našich líp stromy?
Čo v lunení tom belie sa
sťa žulové hnáty lesa?
Nie to šumné naše hory? —
Bratu, — to české tábory!
Aha! kolkú to mrákavu
zobral Říp na svoju hlavu!
Farby žlče, krvi, jedu,
siniek, noci — tanec vedú;
v nich príval a hrom sa rodí,
za nimi slnko vychodí:
Čo to za oblakov sbory?
Slepče! — to české tábory!
Sťaby keď strela hrom durí,
to tam reve, to tam búri;
útrobou zeme zatriasa
cherub, čo deň súdny hlása;
kliatba, rozkoš, plač a plesy
zunenie to vedno miesi:
Lev to s vlkmi tam sa borí? —
Nie, nie! — to české tábory!
Ponad mestá a dediny
akou žiarou svietia plyny!
Peklo páli hriechy staré,
nebom svietia sa oltáre,
na plamenných krídlach lieta
z dom na dom svätá osveta,
s fakľami, s žalmami chóry
chodia: — to české tábory!
Na Hradčanoch — dive sveta —
čo za slávu sa trblieta?
To tam čata zlatorúnna,
meč a berla a koruna —
a svojmu,
svojmu
kráľovi
nesú čaty tribút nový,
tribút slobodnej pokory: —
Čaty? — to české tábory!
Vidz tamtú ohromnú stenu,
bášt, pilierov pozbavenú,
a drak — dávny vrah slobody,
ku stene tisne národy;
tisne, tlačí dotiaľ zrada,
až zeď puká, dme sa, padá,
rúca sa — na krk potvory:
Hurrá! — to české tábory!
Leží stena rozvalená,
deliaca Slavian-plemená,
svet Žižkov okom slobody
ponad hory, ponad vody
hľadí, s náručou rozpätou
volajúc na svojich bratov, —
vysoko svorné prápory
vlajú: — to české tábory!
Šľachta bez erbov a znakov,
moc vojenská bez bodákov,
odpor víťazný bez hradov,
myseľ jedna bez pokladov,
štátnictvo bez diplomatov,
súd bez žalárov a katov —
ľud, čo s vrahmi len zná spory:
Kto to? — to české tábory!
Slávov bratia, hor tri prsty,
plece k plecu, hrsť do hrsti,
vzájom, ponad otcov hroby
velie hlas dávnej siroby,
v čaty, v kŕdle a v hromady,
v jedno telo, v tuhé rady!
Zrkadlá naše a vzory,
hľaďte, — to české tábory!
[
3
]
Báseň prvý raz uverejnená v alamanchu Tábor 1870, 1 — 5.
Andrej Trúchly-Sytniansky koncom šesťdesiatych rokov chcel vydávaním
                              almanachov a „Národnej bibliotheky“ zaktivizovať slovenský kultúrny
                              život. Keďže však v podobných podujatiach nemal nijaké skúsenosti,
                              požiadal Sládkoviča v liste z 23. septembra 1869 o radu ohľadne
                              pripravovaného almanachu: „Predne Vašnosť prosím, by ste svoju mienku
                              vyslovili: jaké meno by Almanachu tomu bolo prístrojné. Či ,Lipa‘? To
                              by snáď p. Viktorin protestoval. Či
Nitra? Hron? Tatran?
                                    Zora? Živena? Kytka? Jutrenka? Tatranská Ruža?
Za II-hé, komu bych ho mal venovať? Či blahej pamäti Jeho Exc.
                              Biskup-predsedovi Moysesovi? — Strossmayerovi? Červenovi? Franciscimu?
                              Bývalým národním kandidátom?“
Keď Sládkovič na Sytnianskeho otázky neodpovedal, Sytniansky sa opäť
                              obracia na Sládkoviča (5. septembra 1869) s naliehavou prosbou,
                              oboznamujúc ho s návrhmi Viliama Paulinyho-Tótha (Umena, Jutrenka,
                              Nitra). Sládkovič na opätovné vyzvanie odpovedá listom 10. októbra
                              1869: „Radíte sa o príhodné meno pre nový almanach Váš? Z navrhovaných
                              mien ani Vašich, ani p. Paulinyho nevidí sa mi žiadno. ,Lipa‘ bola, —
                              ,Nitra‘ bola, — ,Hron‘ (Hronka) bola — ,Tatran‘ (Tatranka) bola, —
                              ,Zora‘, ,Vesna‘, ,Jutrenka‘ atď. všetko mená užité. Rovnosť mien
                              zavadzia v histórii literatúry, — i ináč pôvabnosti novoty — čo svet
                              žiada, nepodáva. Mytologické názvy nerada má prebudilá národnosť. ,Odi
                              profandum vulgus!‘ Dosť už tých Helikonov a Parnassov. Mne by sa
                              páčilo meno špeciálnejšie, vzaté z našej slovenskej prítomnej doby,
                              meno charakterizujúce zvláštnu potrebu národa, ctiace zjav taký, ktorý
                              skvelým pruhom novejšej historie.“
Navrhuje teda štyri názvy. „Primo loco narádzal bych názov
,Omladina‘
— Almanach je kniha najmä pre
                              mládež. Venoval by som to — nie
osobám
, akokoľvek
                              slovutným — ale idei, tedy ,Omladinám slavianskym‘… Druhé by bolo
,Tábor‘
alebo
,Tábory‘
. Je to slovo označujúce spolkovania
slovanské
, jediný dvihač a živel nepremožný
                              veku nášho. Venovať knihu národu bratskému, Čechom — tak víťazne a
                              ohromne teraz zbrojou touto vývodiacemu… Tretie by bolo
,Vospor‘
(Bospor) alebo
,Dardanelly‘
— poťahom na východnú otázku
                              súletia tohoto. Venovanie juhoslovanským bratom… Dobre by bolo,
                              jednoducho „Kniha slovanských krásavíc (sestier, žien, družíc a t.
                              pod.)“.
Sládkovič napísal báseň „To české tábory!“, dúfajúc, že Sytniansky
                              pomenuje svoj almanach „Tábor“. „Sľúbenú báseň tu máte. V chorobe, v
                              trudných okolnosťach a t. p. hlava oslabená. Len čo tu i tu zhreje sa
                              duša pohľadom na kríž a boje naše. Vyvolili ste si názov ,Tábor‘: Nuž
                              tu je slovo o
prvých
, t. j. českých táboroch.
                              Bodaj že by len zastal i okolo diela Vášho veliký Tábor spisovateľov a
                              odberateľov!
Nebolo by tuším zbytočno, keď by ste mi ráčili poslať
druhú
korrektúru básne pripojenej — na
                              revíziu.“ (Z listu 23. októbra 1869.)
Medzitým Sytniansky sa definitívne rozhodol dať almanachu názov
                              „Tábor“ a vzápätí informuje o tom Sládkoviča v liste z 30. novembra
                              1869: „Vašnostinná výborná práca príde na záhlavie almanachu
,Tábor‘
; chcel som ho na mnohé vyzvanie tak
                              menovať, ako som Vám písal, totiž
,Pokrok‘
, no
                              Vaša báseň a mnohé od Bottu, Tomášika, Dobšinského — hlasujú za
,Tábor‘
.“
Keď teda Sytniansky nazval almanach „Tábor“, Sládkovičova báseň „To
                              české tábory“ dostala sa na čelo almanachu.
Zachovaný rukopis skladá sa z dvoch listov rozmerov 34 × 21 cm s
                              podpisom Sládkovičovým a s dátumom: „r. 1869 v Oktobri.“ Slohy sú
                              číslované.
Medzi Sládkovičovými rukopismi je aj iný rukopis (1 list rozmerov 29 ×
                              23 cm), písaný cudzou rukou, na ktorom je Sládkovičov podpis i opravy.
                              Ide o prepis pôvodného rukopisu.
Náš text v porovnaní s textom rukopisným vykazuje tieto odchýlky: v.
                              26: svietia — svieťa; v. 39: slobodnej — svobodnej; v. 44, 45: tisne —
                              tiskne; v. 51: slobody — svobody; v. 57: Šľachta — Šlechta.

--- KAPITOLA 4 ---

Omladinám
[
4
]
Slobodná junač! Znáš tú vrstvu svoju
tam v dávnej Sparte, — z ocele, z kremeňa,
nepriučenú mäkkému pokoju,
neznajúcu nič, len hrdinov mená:
Krásna mlaď! krásno-li to, čo vynúti
medená doska a železné prúty? —
Na smutných poliach požunských stáli my,
keď o Slovensko prvé kostky hrali,
titanský vrah stál pred nami malými,
ním hrôza triasla, my sme sa nebáli:
Odkiaľ smelý ten zápal? — nám velelo
Ľudovítovo
bohatierske čelo! —
Osemkrát sa už omladili roky,
čo pod lipami národ riekol slovo:
Mlaď priskákala, opásala boky,
nezbedne kričiac: sem prach a olovo! —
Čo ozbrojilo mlaď vôľou a mocou? —
Hlas bratov starších a vážny prst otcov.
Dospelá junač! dnes už bežíš sama
v hromady, čaty, skupštiny, tábory,
rušiaš už napred vlastnýma nohama
a vlastná k sláve päsť dráhu vám borí,
a chlap do chlapa čo by ste odvisli,
visieť budete, ale — neodvislí! —
Vy zaľúbenci, — mladosť rada ľúbi,
v lúčoch mesačných ľúbosť rada chodí, —
hľaďte na tmavé hôr balkánskych zruby,
na východ, kde sa nová doba rodí, —
choďte, — kde sliepňa mesiačik rohatý —
s hroznou ľúbosťou k ujarmenej brati!
Hej, orlíčatá! stvrdli vám zobáky,
podrástli brká, pazúry zostreli,
žiarou plamennou prebleskujú zraky, —
zloba a krivda — tie vám ich pretreli;
moc vaša, hanba vaša vás vyzýva:
Rozdrapte hnusné poroby ohnivá! —
Predvšetkým: svornosť, svornosť, svornosť, synia:
zahyňte, — medzi sebou nebite sa! —
Len z roztržky vás potomci obvinia,
za hriech vady len odsúdia nebesá:
Svätým budiž vám božie to tam slovo,
Svätoplukov prút, uhlie Kollárovo!
Uctite otcov mozole krvavé,
uctite, čo tí životom dobyli,
nepovoľujte každý svojej hlave,
boj bijúc na ich staňte si mohyly:
Kedyže príde k vysokej budove,
keď každý osve kope grunty nové?!
Chráň sa sveta: diabla, krvi, tela,
vyhádžte hárem — diván z Carihradu!
Vám nepristane šialenosť zbabelá,
svetáctvo rodí odrodilú zradu:
Ba, niet Slovana bez božieho slova
a niet spasenia krem kríža Kristova!
Syn márnotratný! — podvodná sloboda,
žranie, lokanie, nosiť sa bohato,
v necudnom lone hriešna polahoda:
Sviniarstvo, handry, potupa a mláto! —
Milosti dôjdu kajúci pohania,
ale národom niet brány pokánia!
Synovia, bratia! — moc, vraj, to je veda,
čarovná ľudstva okrasa umenie:
Kňazom a mníchom knihy!? — beda, beda!
Či svetlo ducha pre každého nenie?
„Noble passion: pipa, puška, kone!“
Tak tí, — čo jakživ mali nás v pohone:
Psie kože! jedno, poviem-li: psie hlavy!
Kartári, ktorým hrou je „naše, vaše“:
Už doby novej päta vás zadlávi,
dieťa vaše sa proti vám opáše;
zákonom krytý a stavom — Rajnoha
už berie diel svoj po zákone z Boha!
Učte sa, mládež! nové časy stali,
slávni dosiaľ len boli tí, čo bijú;
my sme robili, iní si písali —
zlodeji, lhári — našu históriu:
Učte sa, cvičte! — bo vymrú poeti,
beda nám v hrobe, otcom — nemých detí!
Hurrá, mládenci! napred, bohpomozi!
Slavian-géniov prápor pred radami,
krídlami svorné bratstva hradbovozy,
naše modlitby, žehnania nad vami,
naspäť nesmiete — tam priepasť ohnivá —
a nad ňou trúba dejín spravodlivá!
[
4
]
Prvý raz uverejnené v almanachu Tábor, 1870, 193 — 194.
Ako sme videli, pri básni „To české tábory“ Sytniansky definitívne
                              určil názov almanachu až koncom októbra 1869. A tak, keď Sládkovič
                              posielal báseň „Omladinám“ (2. novembra 1869), ešte nevedel, ako sa
                              bude almanach volať: „Venujete knihu slovenským spolkom? Keď tak,
                              posielam Vám tu pozdrav a príhlas ,Omladinám‘. Prijde-li vhod, nie-li,
                              hoďte do koša.“
Sytniansky, hoci almanach pomenoval „Tábor“, jednako básňou
                              „Omladinám“ bol nadšený a v liste z 10. decembra 1869 píše o nej ako o
                              „ozdobe“ almanachu: „Prijmite predne moju najsrdečnejšiu vďaku za
                              doposlanú mi výbornú báseň ,Omladinám‘; tá bude veru účinkovať na našu
                              mlaď a ozdobí i môj ,Tábor‘.“
Medzi nami uverejneným textom a zachovaným textom rukopisným (2 listy
                              rozmerov 34 × 21 cm — datovanie rukopisné je z októbra 1869) sú tieto
                              odchýlky: v. 1: Slobodná — Svobodná; v. 6: doska — deska; v. 14:
                              riekol — rieknul; v. 18: otcov — otcôv; v. 22: vlastná — vlastnia; v.
                              26: v lúčoch — v lúčach; v. 40: odsúdia — odsúďa; v. 43: otcov —
                              otcôv; v. 47: príde — prijde; v. 49: krvi — krve; v. 55: sloboda —
                              svoboda; v. 60: národom — národôm; v. 72: berie — bere; v. 78: otcom —
                              otcôm; v. 81: krídlami — krýdlama.

--- KAPITOLA 5 ---

Čo vy za nič nemáte nás?!
[
5
]
Nevtrhli sme my medzi vás teprv včera,
svet zapadlý znal slávne meno naše,
Slavianstva žriedlo tajomné, kde vyviera,
svet mudrcov dosiaľ o tom sa kaše,
my starovekí sme, ctihodný dejín našich čas:
A
vy
— za nič nemáte
nás?!
Hľa, je toľko nás ani hviezd na tom nebi,
mať Slovenov vždy v požehnanom stave,
veľkosť naša, no, sama sa velebí,
pol sveta len azda má právo k sláve,
ten ekvátor zeme, to drieku nášho zlatý pás:
A vy —
za nič
nemáte nás?!
Rýdza reč naša sťaby ten zvon strieborný
a krv v žilách čistá, plná od vekov,
v nás nemiesi sa živel živlu odporný,
my nie strapy z dávnych umrlčích zvlekov,
kosť z kosti svojej sme, nemáme ani stebla z vás:
A
vy
— za nič nemáte
nás?!
Máme i zlato, i lesklé drahokamy,
delá, vojská, — až zem pod nimi vzdychá,
hrady, múzeá i veľkolepé chrámy,
snemy, trhy, — čo len chce svetská pýcha;
máme ruch slobody, poctivý na nás každý vlas:
A vy —
za nič
nemáte nás?!
Tisíc už rokov kríž Kristov tiež nosíme,
pravosláve mnohých z vás sme učili,
tenže Otčenáš, ktorý vy, sa modlíme,
tmu — neveru, viac ako vy, sme bili,
drahý Hospodinu ľúbezný piesne našej hlas:
A
vy
— za nič nemáte
nás?!
Miliónmi kníh vied roľu posievame,
jasajú sa slávou Slovenov perá,
svojich Mojžišov, prorokov my tiež máme,
a v umelcoch svet našich si preberá,
hľa, majstrovské diela! — povedzte tedy predsa raz:
Čo
vy — za nič nemáte nás?!
Hoj, vy ste pyšní! — krvou ste rozvodnili
našskou Labu, Balt, Dunaj i Vltavu;
dom náš — dom veľký rúče ste rozdvojili
a hnev boží strhli na našu hlavu;
sťa vrabčisko zlodej-pšeničný vyzobaný klas:
Tak vy
za nič nemáte nás?!
Hej, netajíme: my márnotratní synia,
vôľu Otcov tak za nič sme nemali,
krm ošípaných pre nás vaša kuchyňa
a údel náš neviestky vaše brali, —
k vám vláčili sme sa, po prahu svojskom mrieme zas:
Pravda,
— za nič nemáte nás?!
Ale, dovoľte — keď nebies tvár zúrivá
nespálila až na prach naše plemä;
keď v milosť večnú vhlobená viera živá
rozhrešením rosí kajúce temä;
keď znovuzrodenia nad nami dúha svätých krás:
Ešte
— za nič nemáte nás?!
Nuž, tedy
bez vás
— dejstvovať nám súdeno;
my cudzí vám, úloha naša nová;
úžasné živým býva nástupcu meno;
hrozná vrahom veta Hospodinova: —
Už sú znamenia tu; — blízko je prísny ten dotaz:
Čo ste za nič
nemali
nás?!
[
5
]
Báseň prvý raz uverejnená v Orle II. 1871, č. 8, 223 — 224.
Vznik básne ozrejmuje Sládkovičov životopisec a priateľ Ľudovít
                              Grossmann v článku „Jako povstala Sládkovičova báseň ,Čo vy za nič
                              nemáte nás!?‘“: „Známo je, že najpodarenejšie bývajú básne, ktorých
                              základnú myšlienku v básnikovi nejaká neočakávaná udalosť okamžite
                              vzbudila. Tak povstala aj Sládkovičova báseň: ,Čo vy za nič nemáte
                              nás!?‘. O jejž vzniku z úst samého básnika som toto počul: Raz stál
                              náš Sládkovič vo dverách ohrady fary radvanskej, chcejúc sa trochu
                              vyraziť pohľadom na cestu vedľa jeho príbytku dolu Pohroním vedúcu. Tu
                              ide cestou jeden Bystričan, rodom z Radvane, ktorý, ač dobre poznal
                              Sládkoviča, predsa bez toho, aby sa mu bol poklonil, prešiel vedľa
                              neho. V tom okamžení obzorom tvorivého ducha Sládkovičovho preletela
                              myšlienka: ,Čo ma tento za nič nemá?‘ I chopiac sa tejto myšlienky,
                              vrátil sa do svojho príbytku, sadol k písaciemu stolíku a napísal
                              báseň: ,Čo vy za nič nemáte nás!?‘“ (Orol, 1879, 222.)
Okrem Grossmannovho údaju máme ešte aj údaj Michala Bodického, ktorý
                              uverejnil Jozef Škultéty v Slovenských pohľadoch (1913, 309 — 310) vo
                              forme úryvku z listu: „V Spisoch básnických Andreja Sládkoviča zv. II.
                              (str. 315 — 335, ide o vydanie z roku 1900 C. K.) čítam Tvoje poznámky
                              o vzniku jednotlivých básní. Zadivil som sa, že pri básni ,Čo vy za
                              nič nemáte nás?!‘ nenašiel som poznámky. Jestli by si neznal, poviem
                              Ti pôvod. Pomocou Antona Radvánszkeho dostal sa Sládkovič k radvanskej
                              fare; azda si Radvánszky myslel, že ho získa. V patentálnych bojoch sa
                              cele rozdvojili, takže Radvánszky odtiahol Sládkovičovi i sľúbených 12
                              meríc raži a posielal ich do Bystrice A. Doležalovi. Paholci, ktorí
                              viezli obilie do Bystrice, mali prikázano, aby popred radvanskú faru
                              bičmi dobre plieskali a tak Sládkoviča dráždili.
Sládkovič, rozhorčený takou pohanou, vylial svoju trpkosť a svoj hnev
                              v básni: Čo vy za nič nemáte nás?!
Či ozaj Radvánszky dostal do ruky túto báseň a ako sa cítil pri jej
                              čítaní? Keď Spevy Sama Chalupku nosil so sebou, ako by nebol čítaval i
                              Sládkoviča?“
Oba údaje sa zrovnávajú v tom, že Sládkovič napísal báseň osobne
                              podráždený. Pravda, v súhlase s J. V. Ormisom, ktorý sa zaoberal
                              otázkou v príspevku „Geneza Sládkovičovej básne Čo vy za nič nemáte
                              nás!?“ (Sborník Matice slovenskej 1938 — 1939, 477 — 478) prikláňame
                              sa k autentickému údaju Grossmannovmu. (Bodický totiž neuvádza ani len
                              prameň, z ktorého čerpal.)
Sládkovič poslal báseň Sytnianskemu pre druhý ročník almanachu „Tábor“
                              31. júla 1871 so slovami: „Čo vy za nič etct. — ak nemáte lepšieho —
                              mohlo by stáť miesto úvodnej básne.“ Zdá sa, že Sytniansky ju pokladal
                              za veľmi aktuálnu, a preto nechcel s jej uverejnením odkladať. Svoj
                              úmysel uverejniť ju v Orle oznamuje Sládkovičovi v liste z 18. augusta
                              1871: „,Čo vy za nič nemáte nás?!‘ zahrmí môj mladušký orol o pár dní
                              z našich nevyžitých Tatier vrahom našeho slovenského života. Či tak
                              dobre? Nemohol som sa zdržať, abych utešenou básňou tou nezatriasol
                              srdcom slovenským našeho vraha — veď v ,Tábore‘ by sa to neskoršie len
                              stať mohlo: a teraz je toho súra a potreba!“
Sytniansky, presvedčený, že Sládkovič s jeho návrhom bude súhlasiť,
                              ani nečakal na odpoveď a báseň uverejnil v 8. čísle Orla.
Nezachovali sa nijaké dokumenty o tom, že by bol Sládkovič posielal
                              báseň Viliamovi Paulinymu-Tóthovi, ktorý uverejnil báseň prepísanú do
                              prózy pod názvom „Neprajníkom Slavianstva“ v Národných novinách 1871,
                              č. 104. Keďže medzi znením v Orle a v Národných novinách niet väčších
                              odchýlok, možno predpokladať, že ju Pauliny-Tóth odtlačil priamo z
                              Orla.
Zachoval sa rukopisný koncept (1 list rozmerov 34 × 21 cm) s dátumom:
                              „VI.-ho Junia 871“. Sládkovič pôvodne nadpísal nad báseň „Súsedom“, čo
                              neskoršie ceruzkou prečiarkol. Medzi nami uverejneným textom a textom
                              rukopisným sú tieto odchýlky: v. 14: krv — krú; v. 15: živel — živol;
                              v. 23: slobody — svobody; v. 47: mrieme — mreme; v. 53: znovuzrodenie
                              — znovuzrodzenia; v. 55: dejstvovať — dejstvúvať.

--- KAPITOLA 6 ---

Za tureckej vlády
[
6
]
Píše písmo na Budín-hrad Achmet holohlavý:
Vezíre! Uhor
nevoľný
čo robí? čo vraví? —
Jaj, Sultáne! nič nevídať, len smútok hlboký,
len ramená zalomené, sĺz horkých potoky,
kolenačky nosia prosby večerné i rannie,
kričiac: to sa smrti rovná! to je na skapanie! —
Cár odvetí: to bedač, ľud neschopný obetí;
nemá mužov, len žobrákov a ženy a deti;
plačú? — nenavykli trpieť a svrbia ich dlane:
Prilož im, prilož ešte raz toľkú ťarchu dane!
Píše písmo na Budín-hrad Achmet holohlavý:
Vezíre! čo
teraz
Uhor robí? a čo vraví?
Strach, pane! kviľby a prosby celkom onemeli,
kľajú tyranstvo, šprihajú, hrozia sťa zdivelí,
škripia zubami, trucujú, volajú do zbroje,
až držať ich na zubadle ťažko, nemožno je! —
Cár odsekne: to nič! pes ten nehryzie, čo šteká,
hrozby, hluky, reči — to znak chabého človeka:
Odvážny skutok! — jazyky? to ničomné zbrane!
Prilož im, len prilož ešte dvakrát toľko dane! —
Píše písmo na Budín-hrad Achmet holohlavý:
No, vezíre! — čo
dnes
Uhor rab robí? čo vraví?
Dobre je, jasný môj cáre! niet žiaľu ni zloby,
ľud uhorský hry, tance si a hostiny robí;
je, pije, veselo spieva, bratuje sa s nami,
v hodváb a kment odieva sa, hádže dukátami. —
Cár skočí mu v reč: Dosť, sluho! — rozhodnosť víťazí;
keď ľud s chladným smiechom hľadí na svoje reťazi,
keď skrbliačiť, váhať, rátať a hútať prestane:
Osud sám!! — Naspäť! hneď im zraz dve tretiny dane! —
[
6
]
Báseň prvý raz uverejnená v Živene, národní almanach I. 1872, 211 —
                              212.
Báseň „Za tureckej vlády“ je uvedená touto redakčnou poznámkou:
„Poslednia perla.
Hneď po žiaľbohu privčasnej smrti nášho nezapomenuteľného spevca
                              Andreja Sládkoviča (* 30. marca 1820, † 20. apríla 1872) vynasnažili
                              sme sa zaopatriť si k ozdobe nášho almanachu niečo z pozostalých
                              rukopisov. Cestou priateľskou pošťastilo sa nám dostať medzi iným
                              znamenitú báseň ,Za tureckej vlády‘, o ktorej zdeľuje sa nám, že je to
posledný výtvor
jeho velikého ducha. Zaiste
                              vzácny to pre nás príspevok. Nechže ožiaruje a utužuje mysle a srdcia
                              naše, ako roznecujú nás všetky jeho výtečné spevy!“
Na rukopise (1 list rozmerov 21 × 17 cm) bol pôvodný názov „Pred
                              dvesto rokmi“, ktorý neskoršie autor prečiarkol a naznačil názov
                              terajší, pod ktorým bola báseň uverejňovaná.