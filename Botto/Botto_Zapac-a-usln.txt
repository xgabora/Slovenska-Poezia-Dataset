--- KAPITOLA 1 ---

Zápač a úslň
[
1
]
[
2
]
Čo ma je po tom svete!
Svetom dni, noci zimné:
nemáš, ach, nemáš koho
k srdcu vinúť úprimne!
Objala bych matičku —
matička tam, hlboko;
ona moje nevidí
slzou zaliate oko!
Objala bych otčíka —
a otčík pod mohylou;
nepríde pobaviť sa
s dcéruškou svojou milou.
A kde sestričky rodné,
kde milí, dobrí bratia?
Pošli ta, všetci pošli —
skade sa viac nevrátia!
Čo ma je po tom svete!
Svetom dni, noci zimné,
nemáš, ach, nemáš koho
k srdcu vinúť úprimne!
* * *
Tu príde
nevídaný
nikdy a dávno
známy;
rúčku podá, pobozká:
a nový svet pred nami!
Ej, nie som ja, nie už viac
sirotienka úbohá,
mám ja matičku — Slávu
a otca — Pána Boha.
I sestričiek i bratov
i pokrevenstva mnoho
a mám ešte — mám Ho, mám,
ale nepoviem koho!
Jak krásny ten svet boží!
Svetom dni, noci zlaté:
jak sladko s Ním rod celý
v jedno vinúť objatie!
R. 1853
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
V Banskej Štiavnici 1866. Prvý raz v Sokole (Paulinyho) I, 1862, str. 360, 21. októbra v takomto dlhom verši:
Čo ma je po svete? Svetom dni, noci zimné;
nemáš, nemáš privinúť koho k srdci úprimne.
V oboch rukopisných zošitoch.