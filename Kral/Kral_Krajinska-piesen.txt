--- KAPITOLA 1 ---

Krajinská pieseň
(Veselo sa spieva)
[
1
]
Nad našou krajinou započalo svitať,
bračekovci, poďme slobodu si pýtať.
Poďme pýtať, poďme! sami nám núkajú,
vtedy si ju berme, keď nám ju dávajú.
Započalo svitať nad našou dolinou,
podliak, kto nepôjde i s jeho rodinou.
Bračekovci moji, dlho nás moril kat;
či dneska, či zajtra jedno nám je skapať.
Hor’ sa, chlapci, hor’ sa, kým neskape rosa,
za rána, za rosy najlepšie sa kosí.
Doleteli chýry zdola na dolinu,
huncút, kto viac pôjde od nás na panštinu!
Krajania, Slováci, dovedna sa berme,
kto nás bude tlačiť, dobre ho naperme,
nebojme sa v svete žiadnu dušu živú,
Pán Boh nám pomoc dá za vec spravodlivú.
(1848)
[
1
]
Krajinská pieseň a Tri vŕšky
: V rukopisnej pozostalosti J. K. je dvojlist s týmito dvoma básňami, bez podpisu. Podľa písma a básnického slovníka uznal som obe za básne J. Kráľa z r. 1848, a to z marcových dní. Z iného rukopisu a na základe literárnej analýzy uznal autorstvo J. Kráľa i Ján Brezina (Literárnohistorický sborník IV, 258—263). Otakar Odložilík v Sborníku
Matice slov.
III, 1925, str. 145, v článku
Dvě písně z roku 1848
odtlačil prvú z nich podľa letáka, ktorý vytlačil vo Vetterlovej tlačiarni pražskej faktor Frant. Groll v júni r. 1848. Groll sa účastnil bojov na barikádach a bol potom vyšetrovaný vojenskou komisiou, kde vypovedal, že Krajinskú pieseň priniesol do tlačiarne Poliak (?) Belanský a žiadal, aby bola vytlačená. Druhá báseň na pražskom letáku bola Pieseň za slobodu. Táto však je silne protimaďarská a má prvky východoslovenského nárečia. Preto sotva je od J. K. — Krajinská pieseň a Tri vŕšky nie sú vyslovene protimaďarské, čo sa zhoduje s počiatočným postojom J. Kráľa k revolúcii. Ohlasujú len koniec panštiny a vyhlásenie práv slovenského národa. Vyslovene protimaďarský postoj druhej piesne pražského letáka poukazuje už na neskoršiu fázu revolúcie.