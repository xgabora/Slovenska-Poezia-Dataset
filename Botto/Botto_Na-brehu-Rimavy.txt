--- KAPITOLA 1 ---

Na brehu Rimavy
(Alegória.)
[
1
]
[
2
]
Na brehu Rimavy chlapček sedí,
na vlnky šumiace snivo hľädí:
Kamže, kam, sestričky? „Dole, dole!
ta na to slobodné, šíre pole!
Nesieme my veno — piesok zlatý,
poď s nami, šuhajko, poď vo svaty!
Poď! Dunaj, kráľovský otecko náš,
volá nás na slávny v more sobáš;
tam budú tri svety! Pekné dieťa,
poď s nami, poď s nami, pojmeme ťa!“
Oj, vlnky, sestričky zbaláchané —
čujte len za sebou to volanie!
To volá mať naša bujnokvetá,
mať naša Dolina: „Nechoďte ta!
nechoďte preč od nás tou cudzinou,
to kraj tam divokých púšte synov.
Ak vás tí do tanca raz pochytia:
ach, škoda pekného vášho žitia!
Tam meno i veno, ihry, spevy —
i vienky z krištáľu stratíte vy!“
A ony len idú v tom závrate,
darmo ich zdŕžajú vŕby, hate.
Oj, vlnky, sestričky nekárané,
[
3
]
čujte len za sebou to volanie!
Volajú za vami rodné strany:
„Nechoďte ta dolu, tam svet planý!
Tam mláky, zátoky, klamné síťä:
nikdy sa vy stade nevrátite!
A keď sa i jedna, druhá vráti,
nepozná tú ani vlastná mati;
zomdlená upadne na jej hrude,
stratenú oplakať mladosť bude!“
A ony len letia — hoja, haja!
nečujú rodného vzdychy kraja.
Nechoďte, nechoďte, vlnky, dole!
volajú za vami rodné hole,
volajú, volajú, zaklínajú:
„Nie tade, nie tade ku Dunaju!
Kamže to letíte, vy pochabé?!
Letíte, letíte v hrtan Babe!
Tam Baba, bezzubá mútna Tisa,
tam otcov mozole prepadli sa!
Ta i vás bezodný hrtan vtiahne:
tam bude váš sobáš v čiernom bahne!“
A ony len letia, letia dole —
nesú preč poklady v cudzie pole,
nesú preč žír zeme, piesok zlatý:
„Poď s nami, šuhajko, poď vo svaty!“ —
Choďte si len, vlnky, dole samy,
ja pôjdem ta hore dolinami!
Choďte si len, choďte, vlnky zradné,
však preto kvet dolín neuvadne.
Choďte si ta dole — do poroby —
však vás tam čakajú vaše hroby!
[
1
]
Poznámka Zlatého fondu: Báseň sa v Súbornom diele nachádza v časti Spevy 2.
[
2
]
Alegória. Koncept v Sobraných spevoch 1879. To je i rok vzniku. Tu má i poznámku,
          ktorú odtlačil aj v Spevoch, str. 223: „Rimava, väčší potok, prechodí etnografickú čiaru
          pri Rimavskej Sobote, spájajúc sa nižej s Blhom (Balog), potokom susednej doliny,
          pozdejšie pri Lenártfalve so Slanou (Šajavou), kde tratí meno svoje a padá s ňou do Tisy“.
          Prvé uverejnenie v Spevoch.
[
3
]
nekáraný
— nezbedný