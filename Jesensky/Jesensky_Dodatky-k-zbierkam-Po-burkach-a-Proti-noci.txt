--- KAPITOLA 1 ---

Čo ma…
[
1
]
Čo ma po nebeskej hviezde!
Nech si sedí v nebasklone.
Nech len moja zlatá hviezda
vysedúva v mojom lone!
Čo ma po nebeskej hviezde!
Nech si padá na zem nemú.
Nech mi len tá moja hviezda
večne padá do objemu!
[
1
]
Čo ma
— Dátum vzniku básne v rukopise nie je. Rukopis básne
               je v zošite RJJ č. 8 pod názvom „Po nebeskej…“ a má veľa odchýlok od knižného znenia:
Po nebeskej čo ma hviezde
nech si sedí v neba sklone.
Sto ráz krajšie, keď mi milá
sedí v mojom vlastnom lone.
Po nebeskej čo ma hviezde
Nech tam padá na zem nemá
Sto ráz krajšie, keď mi moja
milá padá do objema.

--- KAPITOLA 2 ---

Keď niekedy…
[
2
]
Keď niekedy sa túliš ku mne
a ja ťa držím v objeme,
zeleným listom predchádzam si,
tys’ jeho kvieťa červené.
Uisťuješ, že neodpadneš.
List s kvetom dáva odpoveď:
Neodpadúva od kvetu list,
čo odpadne vždy skôr, je — kvet.
Kto bude z nás dvoch dlhšie žialiť
nad koncom, ktorý musí prísť?
Kvet odpadol od listu dávno,
čo žlkne za kvetom, je — list.
[
2
]
Keď niekedy
— Báseň bez dátumu je v rukopise so signatúrou
               RJJ č. 8.

--- KAPITOLA 3 ---

Ty môj skvost…
[
3
]
Ty môj skvost! Ty moje zlato!
Cudzia ruka hladkala ťa,
do srdca ti načrieť chcela,
vziať si skvostov, vziať si zlata.
Ty môj skvost! Ty moje zlato!
Moja duša zaplakala,
prejdú skvosty, prejde zlato
do druhého do futrála…
[
3
]
Ty môj skvost
— Báseň je bez dátumu v rukopisnej zbierke RJJ
               č. 8.

--- KAPITOLA 4 ---

Horí oheň…
[
4
]
Horí oheň, páli plameň.
Hádžem v zlosti, nenávisti
do plameňa horúceho
horúce tie tvoje listy.
Vravela si: tvoju lásku
nijaká smrť nerozdrtí.
Aká pravda! Ako horí,
ako páli v svojej smrti!
[
4
]
Horí oheň
— Bratislava 5. IV. 1929. Rukopis básne je v zošite
               RJJ č. 7 pod názvom Pesničku. Druhý verš v rukopise znie takto:
ako hádžem v nenávisti.

--- KAPITOLA 5 ---

Vravíš…
[
5
]
Vravíš, že v tom žitia poli
poznala si slnko jedno,
keď som ja stál popri tebe,
keď sme kráčali ním vedno.
Oslnené žitia pole,
kvietím siate, nekosené:
keď v tej láske nebadáme,
ako letia poľom tiene.
[
5
]
Vravíš
— Bratislava 10. IV. 1929. Rukopis básne je v zošite
               RJJ č. 7.

--- KAPITOLA 6 ---

Hraj sa, hraj sa…
[
6
]
Hraj sa, hraj sa so životom,
aj on sa len s tebou blaznie:
chmúri sa ti, keď sa smeješ,
smeje sa, keď myslíš vážne.
Obráť veci. Nech v tom žití
niekedy aj opak platí:
keď sa smeje, ostaň vážnym,
keď je vážny, zasmej sa ty!
[
6
]
Hraj sa, hraj sa…
— Bratislava 11. IV. 1929. Rukopis básne je
               v zošite RJJ č. 7 pod názvom Hraj sa, a má tieto odchýlky:
verš 2:
tak, jak on sa s tebou blázni
verše 4 — 6:
zase hore, keď si vážny
obráť veci, keď si bláznom
nech v tom žití opak platí:

--- KAPITOLA 7 ---

Vyjdi milá…
[
7
]
Vyjdi milá! Slnko tonie.
Vykročili v poliach tône.
Do dolín už tma si líha.
Pomaly sa mesiac dvíha.
Dlho deň, noc krátko trvá.
Vyjdi! Aj z hviezd krásavica
vyjde prvá večernica,
večernica vyjde prvá…
Ostaň milá! Zora ranná
nie je vetrom vyšliapaná.
Vylihúva tma na ceste,
nezdvihol ju úsvit ešte.
Ostaň! Mesiac nie je bledý,
a zornička najjasnejšia
spomedzi hviezd najpeknejšia
odchádza vždy naposledy.
[
7
]
Vyjdi, milá
— Bratislava 14. VI. 1929. Rukopis básne je v
               zošite RJJ č. 7 pod názvom Vyndi.

--- KAPITOLA 8 ---

Dupeš…
[
8
]
Dupeš lásku ako trávu.
Dupeš, dupeš dieťa hlúpe.
Myslíš lásku, ako trávu,
po Ďure nič neudupe?
Tak by bolo, kebys’ bola
slncom a nie abažúrom,
[
9
]
keby láska bola trávou
a tvoj vyvolený Ďurom.
[
8
]
Dupeš
— Nitra 16. VI. 1929. Rukopis básne je v zošite RJJ č.
               7.
[
9
]
abažúr
— tienidlo

--- KAPITOLA 9 ---

Moja milá…
[
10
]
Moja milá! Moja sladká!
Duša moja! Anjel drahý!
Srdcia majú svoje vrátka,
svoje kľučky, svoje prahy.
Stíska ruka. Kľučka cmuká.
Z okenečiek blysne plameň.
Vrátka spištia. Volá dnuká
dvoje otvorených ramien.
Ty si prišla… Nedáš ruky…
U prahu máš ústa nemé…
Nevypúšťaš z hrsti kľuky…
Držíš dvere otvorené…
Plachosť vtáčka — neviniatka:
Len preč letieť v nedôvere.
Otváraš-li srdca vrátka,
za sebou vždy zavri dvere.
[
10
]
Moja milá
— Nitra 30. VI. 1929. Rukopis básne je v zošite RJJ
               č. 7 pod názvom Duša moja. Celá báseň sa skladá vlastne z dvoch básní, ktoré vznikli
               v ten istý deň a v rukopise sú za sebou. Prvá báseň s názvom Duša moja — to sú prvé
               dve slohy knižného znenia básne Moja milá a ďalšie dve slohy sú v rukopise tiež
               osobitnou básňou s názvom Ty si prišla. Autor ich neskoršie pri vydávaní svojich
               básní spojil do jednej básne s názvom Moja milá.

--- KAPITOLA 10 ---

Tvoje srdce…
[
11
]
Tvoje srdce — piecka malá.
Očami z nej oheň sála.
Keď ju dobre rozohrejú,
až jej líca sčervenejú.
Prijmiže ma piecka, prijmi!
Prichádzam sem z tuhej zimy.
Nech sa pozriem zblízka k ohňu,
nech sa aspoň opriem o ňu.
Zmeraveli ruky, beda!
Z vlasov sneh už striasť sa nedá.
Brázdy v lícach pooraných,
nevykvitnú kvety na nich.
Preto piecka chladná. Bože!
Ju len leto zohriať môže.
Darmo by sme opak radi:
v lete hreje, v zime chladí.
[
11
]
Tvoje srdce
— Bratislava 5. II. 1930. Rukopis básne je v
               zošite RJJ č. 7.

--- KAPITOLA 11 ---

Má láska…
[
12
]
Má láska máj, jún, júl i august,
plač novembra, ľad januára,
má jaro, leto, jeseň, zimu,
keď vzbĺkne, rozhorí sa, zhára.
Dva razy lúky zelenali,
dva razy sneh už vŕšky zakryl.
Vo mne je posledného júla
a v tebe stále prvý apríl.
Dni letia a sa doháňajú,
mesiace menia každú chvíľu.
Či dospeješ ty prvej k júlu,
a či ja prvej ku aprílu?
[
12
]
Má láska
— Bratislava 26. I. 1931. Rukopis básne je v zošite
               RJJ č. 8.

--- KAPITOLA 12 ---

Starý pán s kvietkom
[
13
]
Nech ako dúha kvet ten žiari,
nepodper sa ním v starobe.
Len lepšie vidno cmiter v tvári
a kvety na hrobe.
„Kvietoček, ktorý darmo hynie“,
povedia dievčiny.
Nepodper sa ním! V cintoríne
sú smutné kvetiny.
[
13
]
Starý pán s kvietkom
— Rukopis básne sme nenašli. V rukopise
               existuje iba variant tejto básne (RJJ č. 8), ktorý autor napísal v Bratislave 13.
               VII. 1931:
Kvietoček žiari.
Podper sa v starobe!…
Cintorín v tvári.
Kvietoček na hrobe.
„Nadarmo hynie!“
Povedia dievčiny…
Na cintoríne.
Smutné sú kvetiny.

--- KAPITOLA 13 ---

J. Š.
[
14
]
[
15
]
Viceprezident zemskej správy
i veršovníctvo musí chápať:
i vo verši i v zemskej správe
má súzvuk byť, má všetko „klapať“
a rytmus má mať aparát,
nakoľko možno bez chýb, perse,
[
16
]
a preto, drahý kamarát,
posielam ti tu svoje verše.
[
14
]
J. Š.
— Bratislava 30. IX. 1932. Rukopis básne je v zošite
               RJJ č. 8. Jesenský báseň napísal, keď posielal do tlače svoju zbierku básní Po
               búrkach, ako o tom svedčí záznam pod titulom básne.
[
15
]
J. Š.
— pravdepodobne iniciála Jozefa Škultétyho, ktorému
               posielal svoje básne s nasledujúcim venovaním.
[
16
]
perse
(lat.) — rozumie sa, to sa vie

--- KAPITOLA 14 ---

Jabĺčka červené…
[
17
]
Jabĺčka červené
jak dievčie líca blčia,
že staré konáre
ich vzali do náručia.
Keď ja ťa objímem,
i tvoje líce žiari,
červené jabĺčko
na starom na konári.
Na starom konári
tisícka malých dlaní
červené jabĺčko
pred pádom nezachráni.
Ja mám len dlane dve,
jabĺčko vezme Parom.
Čo sa má červenieť
tak na konári starom!
[
17
]
Jabĺčka červené
— Bratislava 19. X. 1932. Rukopis básne je v
               zošite RJJ č. 8.

--- KAPITOLA 15 ---

Pravda a lož
[
18
]
Keď ti je horko v duši,
buď sladkou ako med,
veď pravda kryť sa musí,
ak má byť pekným svet.
Semiačko zahrabali,
by rástlo do výsot
a horké jadro halí
sa v sladký, vonný plod.
Ty sladkosti máš rada,
nech sú ti na osoh!
Lož — plod je, jadro — pravda.
Daj radšej lži z tých dvoch!
[
18
]
Pravda a lož
— Bratislava 20. X. 1932. Rukopis básne je v
               zošite RJJ č. … pod názvom Keď ti je…

--- KAPITOLA 16 ---

Úsmev
[
19
]
Daj troška okrasy
do podvečerných driemot.
I večer vešia si
na šiju zory klenot,
noc berie brošne hviezd
si k čiernej toalete,
v šedivý vrkoč ciest
lán pestré kvety vpletie,
konárik čierny — chvoj
zelenej, mäkkej štice,
a človek úsmev svoj
na zamračené líce.
[
19
]
Úsmev
— Bratislava 22. X. 1932. Rukopis básne je v zošite RJJ
               č. 8.

--- KAPITOLA 17 ---

Pani Oľge Fábryovej
(Do albumu)
[
20
]
Napísať by chcel báseň dáku
na ten váš úsmev premilý —
strnádku úst, škovránka v zraku,
aby sa v chrpe ich a maku
s tým mojím spevom spojili.
Nuž teda, buďte blahosklonná!
Niet krajšieho, keď vo speve
je radosť ako v ruži vôňa
a krása v ženskom úsmeve.
[
20
]
Pani Oľge Fábryovej
— Bratislava 12. 1. 1935. Rukopis básne
               je v zošite RJJ č. 12.