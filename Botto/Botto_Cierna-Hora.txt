--- KAPITOLA 1 ---

Čierna Hora
[
1
]
[
2
]
Hodil Marko bodsekáň
[
3
]
do mora.
Nadišiel sen junáka — Bisurman —
[
4
]
ovinul mu jeho hlavu bujnú,
opútal mu ruky, nohy silné;
len jedno on tvrdý sen — Bisurman —
spútať nezná: to junácke srdce.
Králevič spí — ale bije srdce.
Oj, Hora, Čierna Hora! — tys’ to srdce Markovo!
[
5
]
Ty biješ — i biť budeš, kým on vstane nanovo.
Bi! — však už blízko ráno, už sa mu pohla hlava,
už paloš svoj junácky dobýva ruka pravá;
bi, srdce, bi — Hora, bi! — junák Marko vstáva!
Oj, ty mesiac pohanský! čože búriš to more?
Zlé vetry ti to kážu? — daj pokoj Čiernej Hore!
Nebúr osudné more, never víchrom najatým,
bo vietor ide sem-tam — a more: jej pobratim.
Chcel by si, chcel vyhasiť i to svetielko malô,
čo z tej veľkej osnovy slávy tu pozostalo?!
V oku ti je tá hviezda doposiaľ nesklamaná?
Darmo, darmo — syn noci! — to dcéra jasná rána.
Ona tvojou nebola, nebude — byť nemôže,
bo nablízku jej mladý: veliké slnko božie!
A ver mi — na Alaha! - ty, s tou tvárou nebohou —
čo priam zmútiš deň s nocou a more to s oblohou,
to zatopíš svet celý v svojom vzteku pochabom:
to jej len svadbou bude, ale tebe — pohrabom!
Hora, ty pieseň živá, ty čarodejná Víla,
teba kliatba Slovanstva ani raz nezlomila!
Ty v náručí materskom od hmlistej nepamäti
chlebom slobody chováš junácke svoje deti!
Veky jak vetry prešli ponad tie tvoje bralá —
a tys’ zavše tá mladá, tá istá si ostala:
bratom to Zlatá hora — a vrahom Kykymora!
Hej! bo verne ty konáš zverenú úlohu:
biješ vraha — a k svojmu modlíš sa Pánu Bohu.
A kým tvoj kríž ti svieti a tvoj jatagan zvoní,
neboj sa, Hora, tebe nesvitne deň pokonný.
[
6
]
No, svet starý nevidí cez sebstva okuliare,
nevidí Čiernej Hory zapálené končiare.
Nevidí, nechce vidieť tú žiar svätých obetí,
on, ľudomil — sám chová draka na Slávy deti,
on, kresťan — svetlo kríža roznáša za tri morá,
a doma chvostom konským przní tu kríž potvora;
ústa plné slobody — ruky čierne Kaina:
oj, svet, svet, to mrcha znak — bije tvoja hodina!
Boh oklamán nebude, — to tôňa už večera,
to tôňa smrti večnej dušu tvoju zastiera.
Neviď, necíť! však za to Hora stala, stáť bude;
ale ty jak stáť budeš raz na tom božom súde?!
A ty čo? — svet môj mladý! — ty svoj neskalený zrak
opri v túžbach posvätných na ten nezlomný barjak!
Pozri, pozri na Horu: tam kvet junáckej mladi,
tam spočinul duch dávnej, duch velikej Helady,
tam stojí oltár nášho praboha Svätovíta,
žiar životvorná z neho vo štyri strany svitá,
žiar tá, čo raz zažatá viac nikdy nezhasína,
čo dedičstvom posvätným z otca padá na syna,
žiar to, čo ju Prometej
[
7
]
kedysi zniesol z neba:
tou žiarou oko rozži — a poznaj raz sám seba!
R. 1862
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
V Štiavnici 1862. Rukopisné Sobrané spevy 1873 i 1879. Prvé uverejnenie v
          Černokňažníku II, 1862, str. 157 — 8, 27. júla spolu s básňou Sama Tomášika, tak isto
          pomenovanou.
[
3
]
bodsekáň
— kyjak, mlat (častejšie budzogáň, v ľud. povestiach)
[
4
]
Bisurman
i busurman — u niektorých slovanských národov prezývka mohamedánov ako nevercov a ukrutníkov.
[
5
]
Marko
— kráľ srbský (1371 — 1394) ospevovaný v epických srbských spevoch stal sa národným hrdinom ako Marko Králevič (kráľov syn).
[
6
]
pokon
(do pokona) — koniec (do konca)
[
7
]
Prometej
— správne Prometeus. Podľa starogréckej báje ukradol bohom na Olympe (ich sídlišti — najvyšší vrch Grécka) oheň a zniesol ho na zem, aby sa stal dobrodením ľudstva; bohovia ho za to prikovali o bralo Kaukazu, kde mu sup trhal vnútornosti. Čo však vo dne sup vytrhal, to sa vždy v noci zahojilo — a tak Prometeus trpel neprestajne.