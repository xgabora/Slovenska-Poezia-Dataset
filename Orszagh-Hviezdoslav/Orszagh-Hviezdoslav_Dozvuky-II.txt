--- KAPITOLA 1 ---

Vysychá prameň
Vysychá prameň,
vyprahá nezastaviteľne:
jak oči, ktoré vyplakali
už radostí i žiaľov slzy vôbec
a nezbýva im iba škvariť
sa nasucho, špieť trápnym spomínaním,
nyť; práchnom tlieť či bútľavinou,
pahrebou púšte žmúriť, tuchnúť,
s tým popolové spustiť viečka
a prichlopiť sa naveky,
nedbajúc vábov žitia, znamien…
Vysychá prameň,
zapadá do tiesňavy vrství
pod ľahostajný, ťažký pokrov,
jak zahanbený, oželený v sebe,
že trebárs vieril blbotajúc,
hrkotal zvonky vlniek bez únavy,
korenným pozavieval chladom
i svitom lákal: nedožil sa
preds’ návštevy, cti vďačných hostí;
so zhrdou prešli pomimo,
bár z úst im šľahal záhy plameň…
Vysychá prameň,
usína, zadúša sa, tratí —
nech! nikomu preds’ neosožil,
ni jednej zvädlej neosviežil pery,
jazyka nerozviazal v hlahol,
neomyl rany, neukojil vášne,
na duši neskrôpkavel slasťou —
nech! Schyťte lopaty a rylá,
nakopte zemín-skalín hŕbu:
tou zahrňte ho, pritlačte,
a navaľte naň večna kameň!

--- KAPITOLA 2 ---

Záveje, snehové záveje
Záveje, snehové záveje,
hrubo ste zaľahli polia!
Kde je to slnko, ej, kdeže je,
mocou čo lásky vás zdolá,
presvieti, prehreje,
paprsky-prsty z nich zodeje,
oblečúc do šiat ich nádeje?
Ktoré vás rozpustí, roztaví
na jara veselé prúdy? —
Viem, ono zaspalo z únavy;
ale sa junákom zbudí,
bujarom o zdraví:
z lúčov bič popadne blýskavý,
zaženie v morské vás krútňavy!…
Zámety, časov vy zámety,
myseľ ste zasypali mi!
Kde je, ej, zápal, čo presvieti
tú vašu kazajku zimy,
prehreje vzápätí,
rozviaže očká jak u sieti,
myseľ že slobodná podletí?
Ktorý vás roztopí, kryhy krýh,
srdca cit v piesňach by kapal…?
Ach, plál on z oltárov vysokých,
plamenno-krídlatý zápal,
mladosti buj i pych!
zotlel však na popol — Z prachov tých
žiaden ho nevzkriesi plač ni vzdych —
Východu, aký sa zapáli
svitom tam, noc zmôžuc spurnú,
v mysli niet: z nebeskej povaly
slnko tu v umrlčiu urnu
navždy sa skrbalí —
Kolíska s rakvou sa zrovnali,
naveky západ kde trvalý.

--- KAPITOLA 3 ---

Len dokiaľ ešte budem upierať
Len dokiaľ ešte budem upierať
zrak k tebe, krásne nebo hviezdnaté,
v tom túžob záchvate,
a v zrkadle jak v tebe uzierať
sa tvárou duše zbožno-dojate…
len dokiaľ ešte, dokiaľ, Bože!?
Ach, zima, smrtnej košele
viazanku v ruke, u nôh hotový
hocikde závej… chytro ustele,
zvlášť starcovi,
na pokoj — večne tiché lože —
Dnes nado mnou sa v sláve rozvíjaš,
jak zázračného kosatca
nádherný kalich:
čo lupeň, jak sa ku mne obracia,
to vo premenách neskonalých
roj hviezdnych kvapák, rozprskaný v kráž —
či večne bdiacich očí stráž?…
Pst, pútniče ty opadalých
síl — krokom vratkým nezraď sa,
že v zahájenom postávaš;
vy oči však, ó, s chuťou paste sa!
hlad duše zasýťte
mi kvietím plných krás:
v ten čas sú, áno, pastvou nebesá,
keď na zemi už všetko požité,
na poliach gazdom mráz —
v ten čas čo noc, to kvety-svety nové
na všeúrodnom blankyte…
Ó, pas sa, zraku! pas,
kde ktorý z dielov v nekonečnu
ťa rajom zve, ti blahom hovie;
pi, z ktorej studne svetla chce sa ti: —
než pastier svit ťa zavráti
vo vlastnej tône zápač večnú;
dnes môžeš ešte — zajtra, ktovie? —
Ha, Orión!
[
1
]
— kyj zdvihol… a či snáď
skôr luk, by strelil v oko Býka,
čo divoch, z húšte u Plejád
[
2
]
žeravým uhľom naňho gáni?
Ba lovec on, a honba v prúde — ľaď!
i Procyon
[
3
]
hen, bystrý pes:
ním zapustený sliedi, bzíka —
včuľ zastal! strnul zadychčaný,
bo prebrodil už pásmo hôr,
a jastrí, vetrí u chodníka,
vyšliapeného do nebies;
no mžik: a hybaj! v beh zas na úmor,
šíp zazrúc, ako z kuše funí
v to oko zvera — hrúza hrúz! —
i zoštekal, až ozvalo sa z brál,
tu i tam z nich sa urval kus
a prebleskol sťa meteor.
Sám Arktur
[
4
]
zbledol na proťajšom grúni,
a vo víchre jak riasnitý
klas zašelestil v hrsti Panny…
A pod tým časom tuliti!
na obzor z juhu brány
vykročil, pravý noci kráľ,
rozkošný Sírius!
[
5
]
Jak bohatier kol po priestranstve patrí,
prelieva vzduchu cez krištáľ
plam zlatý nesmrteľnej vatry —
— Ó, kvete slnečný! tys’ na veniec
povýšil božiu zimy záhradu;
vznes, roztoč ho a peľom trús!
Vzleť, duše mojej milenec,
leť, putuj prez nebeské sady!…
… Ach, otázka: či odprevadí
ťa zrak ten ešte k západu?
[
1
]
Orion
— v starogréckej mytológii poľovník bohyne Artemis (ochrankyne stáda, divej zveri a poľovníctva, bohyne mesiaca), ktorého táto zo žiarlivosti zavraždila a bohovia ho ako súhvezdie umiestili na oblohu; v básni ide o meno súhvezdia
[
2
]
Plejády
— meno skupiny hviezd na severnej oblohe v súhvezdí Býka; plejáda ináče znamená skupinu vynikajúcich ľudí, ktorých spájajú spoločné úlohy a názory
[
3
]
Procyon
— krásna hviezda v súhvezdí Psíka
[
4
]
Arktur
— stálica v súhvezdí Booda
[
5
]
Sírius
— najjasnejšia stálica

--- KAPITOLA 4 ---

Chyžnianskemu
[
6
]
Reč žiadna na svete, jak slovenská,
neutrpela toľkých urážok,
nie zľahčení tých, ujm, krívd, útiskov;
nepodstúpila takej cesty kríža,
tej muky krvavej; ni v pochybách
— nad sebou veko, priepasť pod sebou —
tak nevisela medzi životom
a smrťou: — a preds’ (vskutku, div a zázrak!),
preds’ žije ona! — Nezohavená,
nepoškvrnená, bez čŕt nákazy,
úpadku známok; ďalej od zmaru
z bársakých nástrah, z akejkoľvek trýzne,
od znehodnenia čo jak falošnou
pomluvou tržnou ďalej omnoho,
než kedykoľvek indy; naopak
tým celistvejšia, vypuklejších foriem,
než predtým, ťahov krajších, širších pŕs,
o povedomí hlbších koreňov,
pripravenejšia do životnej borby,
na seba hrdšia, samovážnejšia,
upriamenejšia na svoj zveľatok,
v duh, v rozkvet chvalnejšia… nám ona trvá,
vysoká dcéra Tatier vysokých,
reč naša slovenská!… aj odená
vždy v budúcnosti rúcho zelené,
čo ako šarpú ju a prihadzujú
jej rubáš; zavše trudnej bez mysle
nad minulosťou smutných pamiatok;
a v prítomnosti drsnej bez prestania
trpezlivosti úsmech anjelský
na tvári, skvitlý z viery vo pravdu…
Toť, obraz jej!
Má tedy húževnatosť
nad všetky svaly; nepreberných miazg
v nej kypí žriedlo, ktorým zaleje
i úpal moru; talizman jej slúži
ochraňujúci; nedotknuteľná
je, svätá; prijala sľub života,
bo z Boha pošla! —
Boli zastrčili
ju do maštale k nemým hoviadkam:
nebodaj, aby zanemela tiež,
jej striebristých sa zvukov rozpadla
ctihodná reťaz v nečlenitý mumlot;
no zmýlili sa. Lebo stajeň tá
sa betlehemskou stala pre ňu, kde
i zvierat dych ju pleká ešte teplom;
ňou každé okrotlo až k pokore:
vo sklonku rožky vencom uznalosti,
ju strážia veľkým okom stojatým,
a kľakajúc si sticha na pokoj,
jej vzdychnú ,dobrú noc‘… A prišlo jaro.
Tu volky strhli s pluhom na úhor,
a ona ako mladý pohonič,
kvet za širáčkom podbeľový, vodí
ich za brázdou, „hajs, sivé volčatá…“
im privoláva milo, ponad ne
vše bičom spukajúc, že zhudie to,
jak škovránok keď zrazu zakosíli
na slučku popevok. I kravička
na pašu tiahla; a tu ona zas
sťa trávnica, len zbronel nebom úsvit,
Čajs’ obnovec
[
7
]
si za srp získajúc,
už zbiera trávu pre ňu k pôdoju
a pritom po medziach a po grúňoch
jarabé piesne roztáča — Ba zámkom
aj bol jej tichý stajne útulok,
kde princezná čo rodnej povesti
si spala striehnutá; až odoklial ju,
ju prebudil a krásnu, ľúbeznú
za spoločnicu, družku k zábave,
s podarmi zlatých skaziek (tkaniva
čo pavučinka, zvlášte na košieľky
pre duše detské), k tomu s pozdravom
i požehnaním hojným od krbu
ku krbom bez počtu, od pokolenia
ku pokoleniam, vzchádzajúcim hviezd
pôrodom tajným, vyslal rozpravný
ju dedko náš…
Tu umysleli si:
ej, na koreň jej zájsť až — vypovedať
ju zo školy — A urobili. Šla
v podobe drobných detí, kuriatok
bez matky… s piskom-stiskom z hniezdka von;
čo jedno vyšlo, prez prah kyclo, chúďa:
tak ťažko bolo na srdiečkach im,
že vyriecť nemožno, len poklesnúť
pod toľkým bremenom — Veď hrozný pád!
veď veľké nešťastie! — Dák zobrali
sa na nôžky: a jedny o vereje
tých roztomilých dveriec húdavých,
o pažbu druhé vábnych okienok
sa oprúc ramienky a na tieto
uložiac svoje omarelé hlávky,
začali plakať, fikať, vykladať
(„Môj drahý kohútik! vždy hrkútik…“
„Joj, Abeciedka! ako rezedka vše
v tej našej záhradke…“ „A Čítanka —
u cesty čakanka…“ „V nej veršíček
sťa lúkou chodníček…“): až nádvorím
kol skaly vlhli spoluľútosťou,
tie tvrdé skaly; ale ľudia — nie —
Však nivy zakvitli, a deťúrence
brnk! po nich v kŕdľoch ako motýle.
Prisadli ku kvietkom: ich podoby
sa vzali kresliť — čítankou im kalich
— list písankou a farby triedili,
rozoznávali vône: k pocviku
si zmyslov, pocitov; a nahliadli,
že preto pekné sú, bo umývajú
sa každé ráno čerstvou rosičkou,
bo čistota je heslom života
i u nich, detvy poľa; o peli
však vyzvedeli, on že ctnotou ich,
ich studom, zlatom duše: preto ho
tak ochraňujú, stuľujúc sa na noc;
a u včielok zas, hmyrejúcich kol,
videli príklad neúnavnej snahy,
a zo bzuku ich čuli náuku:
i trebárs kvet — len práci zverí med —
V tom utvrdil ich povedľa i záhon:
nie dosť je rásť a bujnieť na vňať, byľ,
ni kvitnúť nie dosť; ale vyhnať v klas
je bytu účelom… S tým bzikli k jarku:
s ním počtovali, sádžuc kamienky,
on lunky… V háji učili sa spievať
od vtáčkov-speváčkov. A korunou
tých známostí a umení tých, jak
o mrku pošli domov, rozpustených
na spôsob školákov: vtom zbadali,
jak šírou neba blanou skladá sa
z hviezd-litier slávne písmo — čítajú ho,
vzad nahnúc hlávky — zmysel vystihli
a — Boha poznali. („Hej, Pánbožko
to hľadí na nás — otec nad otcov!
Pst, pokľaknime, recme: ,Otče náš…‘“
„… A čo má očí! — iste mnoho detí
jest na svete, a preto…“ „Ale iď!
to oči anjelov v stráž nad deťmi…“
„I ňaňo vravel nám, že slniečko
je oko božie…“ „Ná! veď zašlo, spí už…“
„Vždy pozerá — hľa! mesiac: okuliar
to na ňom…“ „Aha, jak sa usmieva!…“).
Tak príroda sa stala učiteľkou
im sama v náhradu: a vzdeláva
ich bezprostredne, zachovávajúc
svoj návod názorný — i bezplatne,
bez trestov — Prút sa ihrá s vánkom v kroví —
Ech, porastá len — riekli nevrle —
sťa mrcha zelina, hm — bodaj ťa! —
Už za slúžku ju aspoň načim vziať:
ten pomer predsa putná, otročí;
nech bude pecúchom, ním! Po ohništiach
nech prpre, váľa sa, hej!… (Popol, dym,
dva nájomníci pominuteľnosti,
vždy ešte v hubách zuby žeravé,
iskrenné žihadlá: tí vedia hrýzť,
piecť, štípať, tráviť korisť, obracať
v dym, na popol!…) A bola Popolkou.
— No vkrátku vzozrenie! V ich svetlej sieni
na plese hlučnom panna zjavila
sa nevídanej krásy, v blankytných
jak nebo šatách, s diadémom z hviezd:
vzrast ako jedličkin, jak ovisnutá
jej hodvábna chvoj vlasy, splynulé
po plieckach zľahka v svitu prstienkoch;
plň ňadier — bleskotná a bujná vlna
pohorskej riavy; v zraku dennicu,
na líčkach rumeň zorí, ruže puk
však ústka; chôdze ako jarný vánok
po vonných luhoch… že kto uzrel ju,
k jej zjavu primrel úcty podivom
a mimovoľne sklonným vzývaním
jej pokoril sa. A tak bola vľúdna,
tak v obcovaní jemná, vznešená;
jej úsmev taký sladký, citná reč
tak ľubozvučná, teplej nálady
a myšlienok tak letkom vysokých:
že každý ihneď zahorel k nej láskou,
sťa fakľa blkocúc. I nejeden
už gavalier si bláhal, jemu že
je naklonená predo všetkými;
z jej pôvabov už skladal rovný dúhe
si oblúk, popod ktorý s triumfom
potiahne k cieľu blaha, šťastlivec!…
Nik nevedel, kto ona, skadiaľ je;
a ako bola skrsla sťaby úkaz,
i zmizla tak, len vzácnej črievičky
čo lesklá zbudla stopa. Hádali,
kutali po tom veľkom tajomstve;
až sliediči — čajs’ pobláznelci sami —
ho vyňuchali: — Onou kráskou bol
sám popolvár ich… Zhíkli! zhrozili
sa nad drzosťou toľkou! Urazení
a zahanbení, sponáhľali sa
čo najchytrejšie prípad ututlať,
zahaliť udalosť: i svetlú šľapaj
jej škrtnúť, zotrieť — trebárs zaliať ju
i hnusným dechtom —; vpokon za povesť,
za hlúpu bájku vyhlásili všetko,
a pokoj — — Ale svet má zmysly tiež!
má zrak pre záblesk, sluch má pre hlások
i šeptu: na ichž mižných perutiach
v ňom krížom-krážom chýry lietajú;
čul, zazrel tobôž… hádal hneď a kutal
podobne po tom veľkom tajomstve,
až našiel: Povesť navlas rovná pravde,
tvár skutočna má bájka — Zhrozil sa
nad neprávosťou toľkou! Zasadol
v súd; o chvíľu však ohlásiť dal výrok
svoj o nich: S potupníkmi — na pranier! —
A o nej: Zvlecte handry pecúšky
z jej krásy! — hodna je trón zaujať
po boku kráľovi!
To už dopálilo
ich, nasršilo. Von s ňou z kostola.
Doň chodiac, takto vycipká sa zavše,
a potom tam i duše nažobu
si v purpur priodie… Von!… Stalo sa.
Lež ľudský rozumec, keď najďalej
zaskočiť zochce, zrobí kotrmelec;
keď najviac dychtí habnúť, zároveň
vždy jedno opustí, to najhlavnejšie:
i tu sa potknul, i tu zabudol: —
Kol celý svet je božím velechrámom!
zem podlahou mu, stropom obloha,
diaľ bokmi — jeho steny priezračné;
a štíty na zemi (i naše Tatry)
sú oltáre v ňom, každým úsvitom
jak kostolníkom v plápol rozžaté
to obetnice… A tu vyziably
nie farárik, nie laločnatý prelát,
ni spupný biskup; ale nesmierne
kňaz vyšší slúži omšu slávnostnú,
do kaditeľne sypúc slnečnej
z nív rajských tymian… a podtým oblak
na oblak vstane kancľom: z neho tiež
on primlúva sa k ľudským zástupom,
i k slovenskému — jeho kazateľom
on: ,Boh náš hromovládny‘!
Daromné
sú tedy všetky ľudské priekory;
reč slovenská znie — blahovesťou Slova! —
A kúziel hoj má, plnosť pôvabov,
vnád príťažlivosť. Slasťou olipá
rty cudzinstva; mu do bytu sa vkráda:
nie ako zlodej však, čo berie, lež
zmok so zlatom… I kto sa odhodil
jej, hlavaj: v chvíľach jasných, motýľmi
ho bezstarosti zrazu obsadlých —
že zabudne sa, že sa porozpína
až na košeľu duše, zúprimnie,
dá dojmom priechod — i ten zakaždým
jej žliebkom odšústa, čím navrela
mu citov nádoba, i zavýskne si,
že vynašiel sa zas! (Je, ovšem, dosť
i takých, čo sú ani tohoto
nie schopní výrazu, no čo tam po tých?
kto postráda ich, želie za nimi!?
Sú potvory to — samý chlebojed,
chrúst: pre červy krm, nech sú kdekoľvek!)
Ó, koľkí (vidím, slýcham) v odvislosti
väzejú kazajkách! sa úfajúc,
že šnúry popustia, si prajúc vetra,
im z očí vymiesť dotieravý prach,
májovej spŕchy, zmyť z nich náličníc
odporný náter — koľkí! ktorým i
v tých zvieračkách, čo jak sú nepovoľné,
preds’ za ňu tlčú srdcia! (Šťastie ich,
že srdce visí v tajnej zvoničke,
nie niekde zvonku: ináč, nebožiatko,
ich vlastné verné srdce nevoľky
by muselo im odzvoniť…) A koľkých
tá odstredivá sudby presila
pre kúsok chleba vo svet zaženie
na cudzie lány — pravé pre nich púšte!
ba za more až — v morský ľudstva val —
do nehostinných prérij, v pralesov
húšť, do katakomb zemských!… ale jej
moc sústredivá, zraziac sa s tou sudby,
i tam vrch obdrží preds’! Vlákeniek
jej (z nichž i rodoláska stkaná je),
ver’ nepretrhnú ani laná zisku;
nie spoločenstva stuhy zvodivé,
nie unášavý svetomluvy prúd:
hej, nimi ona z kolies rozletu,
z rozptylu kruhov, zo záujmov krútňav
čo ako náramných prv-neskôr vyrve,
pritiahne k sebe svojeť, v klbečko —:
späť, včielky, v rodný úľ, späť v ohnište,
iskierky!…
Či nie, starče velebný,
či nemám pravdu? Teba osud bol, hľa,
tiež na vinicu cudziu zaduril —
púšť pre teba! — no ona vrátila
ťa, privinula k sebe na lono:
jej navždy patríš už a ona tebe,
ste nerozdielni!… Tak nás v sieti má,
sťa u lútok tak hrá nám na citoch,
nad nami takhľa vládne zvrchovane!
Čo počneme si s ňou? nič neľze, nič —
ej, buďme radi! — Oba starci sme.
Kruh našich lepších záujmov sa zúžil
až na jej kolečko: — nuž pestujme
ju, ju si ľúbme! V chladných šedinách
ňou zhrievajme sa; jej si blkotným
lučišťom svieťme v mrákotách tých veku!
A ona za to tešiť bude nás,
nás láskať ako roztomilé vnúča:
nám za dňa velebiť sťa škovránok,
v mladosti dávnej strácajúc sa azúr,
stáď trúsiac nám v sluch zlaté spomienky;
a od večera dlho do noci
nám bude spievať sladkým slávikom,
až zaspieva nás… uspí na pokoj
tam pod lipami… Ale i tam ešte
ten hrobov našich oblak prepáše
vždy sviežich farieb dúhou jasavou;
a od pomníčka ohlási vše: Žijem,
a žijú, ichž som strážnym géniom! —
[
6
]
Chyžniansky
— brat Sama Tomášika Pavol, rodák tiež z
          Chyžného
[
7
]
obnovec
— nový mesiac

--- KAPITOLA 5 ---

… A otvorili staré hroby
… A otvorili staré hroby —
nač? Prevrátený svet to, strach!
Keď synovi sa pocta robí,
i rodičovský zbúria prach…
Však prez všetok hluk oslavový
ja predsa čujem otca, mať,
sa čisto slovenskými slovy
s ich synom slávnym zhovárať.
„Ach, syn náš,“ rečie matka sticha
(tá synom temer vzývaná),
„nám odcudzuješ sa… Kás’ pýcha
chce prezvliecť ťa nám v havrana.
Reč zabúdaš: jejž povesťami
som, decku, vystielala ti;
jejž piesne, preraziac tie brány,
v raj snov ťa niesli v objatí;
v nejž zavše sme ti požehnali,
jak odchádzal si z domu preč,
ťa o návrate vítavali —:
tú, ach! tú — odhadzuješ reč.
Keď píšeš nám, už píšeš nie tak,
jak s otcom by sme priali si;
vieš: — našský človek nie je sveták,
na svojom k smrti závisí.
A domov prídeš-li, i vtedy
si nie tu: na hladkanie rúk
tých nedbáš — Inde duch tvoj sliedi,
ti na rtoch cudzí hmýri zvuk —
Ach, teba omámila sláva!
ňouž naše kraje nezhučia;
ti srdce strhne, kam šla hlava —
až stratíš sa nám z náručia.
Ty obľúbil si reč si inú,
my lámeme ju leda ak;
nie náš si viacej, synu! synu…“
A otec kývnul: „Ejch! veď tak —“
„Nie, rodičia, nie! Váš som navždy,
plod z vášho stromu!“ zvolal syn;
„to srdca tep mi zvoní každý,
dych šepce… Svedkom Hospodin!
I bárs ma omámila sláva,
jej napil som sa nemálo:
na závrat preds’ len trpí hlava,
no srdce — triezve zostalo:
je vaše v ohni lásky čistom!
Dym pýchy v diali za sebou
liezť nechá, jak vše beží s listom
čo posol pod váš tichý krov…
A dôjdem-li sám, verte synu,
i srdce došlo zavše s ním!
S ním k vám ja prišiel na hostinu,
ju požiť s vami — náčiním:
čo zo strieborných liate zvukov,
máš, matko, skvostom do vena;
ním dobrom jej — sťa tvojou rukou,
buď púšť mi duše kŕmená —
Tým priznávam sa srdcom k obom
vám, otče dobrý, sladká mať!
Či pred hrobom tu či za hrobom,
tak budeme sa zhovárať.
I povestí hen páper samý
mám pod hlavou vždy na oddych.
A čo ma vzniesli peruťami
v raj snov vše: i dnes piesní tých
duch rozpne hruď mi v neba šíry
sklep, s obrazmi z hviezd prehuste;
ich cit mi crká sladko z lýry,
len — v inej reči… Odpusťte!“
Mať zavzlykla len; prúd si z očí
zásterkou hace, ukája —
A otec strmo k oknu kročí,
na valot hľadí Dunaja.

--- KAPITOLA 6 ---

Svätá pravda, poete môj
„Ha a föld isten kalapja,
hazánk a bokréta rajta.“
Petőfi
[
8
]
Svätá pravda, poete môj,
plamenných ty duchu krídel,
miláčku mi za mladosti:
krásne je Uhorsko! ozaj
ako perko na klobúku,
akže Pánboh nosí klobúk
a zem mu je klobúkom tým.
Utešené perko, vskutku!
zrovna ako ho i nášmu
šuhajovi za klobúčik
o nedeli zasvitnutej
uvije vše jeho milá:
parúťky prv z rozmarínu
(symbol hôr to: iste Tatier,
do nádeje oblečených);
ohnivý k nim karafiát
z jednej strany, z druhej púčok
ruže spola otvorený,
v zapýrení stydlivosti
(asi naše hrdé vŕšky
a útulné doly naše,
okúpané ranným slnkom);
tak muškátik hladkolistý
(podobenstvom rovne, čo sa
zlatoklasným vlní morom)
s fialkovou (na znak čajsi
slnných viníc) kystkou vonnou…
a to všetko (na riek spôsob
prepásaných) zaviazané
striebristou to stuhou trávy…
Vskutku, roztomilé perko!
Ale dovoľ, poete môj,
plamenných ty duchu krídel,
miláčku mi za mladosti:
toto perko, čo jak krásne,
ono predsa zásluhou je
prírody len, nevedomky
naklonenej, priaznivej nám;
o čo by však krajšie bolo!?
verže krajšie sto a sto ráz,
malebnejšie ladom-skladom,
na rozvitok nádhernejšie,
sytších farieb, plnších kvetov,
príjemnejších, sladších vôní,
pôvabnejšie, milšie: nech je
vo kvetnici vlasti drahej
všetkými jej držiteľmi
rovnoprávne, celosnažne
pestované, odchované!
Nech tak každý vlastenec tu
(nie násilník ani krikľúň)
slobodne môž’ napäť sily,
vlohy rozviť, smerom túžob,
okrídlené svitu perím,
zapriahnuť ich k dielu, k cieľu
raz navždy ich pohnať: takto
obrobiť si svoju postať,
zdedenú po starých otcoch,
znojom, slzami i krvou
polievanú od století,
od století otýnenú
živým plôtkom rodnej mluvy…
Nech tak bratstvo stred národov
zvládne kol, úprimná zdielnosť
bremien-lahôd; berlu vezme
spravodlivosť: na jej povel
veľkolepe práca zhučí
ozávod!…
Ó, to by perko
z kvetnice tak opatrenej
obralo sa! pravý zázrak!
I sám Pánboh neraz sňal by
z hlavy klobúk, podívať sa
na tú kytku čarokrásnu,
ju ovoňať, usmiať sa jej
s úľubou, jak po stvorení
usmial sa, že dobre bolo…
— Poete môj, nech tak žiješ
podnes ešte, poučený,
vyskúšaný školou žitia:
či bys’ volil na ten spôsob
záhradníčiť?… Azda, možno,
ba skôr iste! lebo básnik
srdce má i v bujnej hlave,
srdcom cíti, srdcom myslí,
objíma svet, ľudstvo celé:
nie jak suchý politik kýs’,
vycivený na sebeckosť;
ani krátkozraký štátnik,
sluha modly ľudožravej —
Hej, ty by si od úvratí
jedných zorí po tie druhých
ako roztúžený škovran
vyspevoval k velepráci
vo kvetnici vlasti drahej,
šťastia prajúc robotníkom;
a po práci k odpočinku,
sajúcemu pre zajtrajšok
nelenivý sladké mlieko
nových síl z pŕs hviezdnej noci,
spieval by si uspávave,
kolembave ako slávik…
Neľze ináč spevcom ľudu!
[
8
]
„Ha a föld isten kalapja, hazánk a bokréta rajta.“
— Ak je zem klobúkom boha, naša vlasť je na ňom pierkom“. Takto ospieval maďarský básnik Sándor Petőfi (1823 — 1849) svoju maďarskú vlasť.

--- KAPITOLA 7 ---

Tak, herolde ty svitajúcich časov
„Ezer zsibbadt vágyból miért nem lesz
végül egy erős akarat?
hiszen magyar, oláh, szláv bánat
mindigre egy bánat marad.“
Ady
[
9
]
Tak, herolde
[
10
]
ty svitajúcich časov:
nám v jednu vôľu načim túžby zliať,
po článkoch ochabnuté osamelých;
keď žialime dnes kviľbou jednohlasou:
by zajtra, dá-li Boh a šťastie smelých,
sme rovnako sa mohli radovať.
Bo, áno, dlhý žiaľ náš totožný je,
mien rôznych len ten istý zármutok.
I keď nám okovy jak prsia zviera,
keď ako žarnov zohýna nám šije:
či sútrpných táž’ nemá spojiť viera
sťa cirkev týchže spasných pohnútok?
Trpíme krivdou všetci, nyjúc všetci
dňu vykúpenia zreme v ústrety,
od vekov v úval zatlačené plemä.
Nuž, spolčme už raz vôľu v spolnej veci,
vyrknime: ďalej strádať nebudeme…
Nie: väčšino, skrič, biedy obre ty!
My základom sme, budova kde stojí,
nie dlaž, jak tára panský darmošľap;
drep, peno!… sme prúd, loď čo plaví čule,
prúd v krvi hen, tu prejavený v znoji;
a včely sme, čo neleňošia v úle…
nos, trúde, med tiež! ak nie, hladom skap!
Sme uhly stavby, dychtivej vzrásť k nebu,
korábu vlny smerom v Kolchidu;
[
11
]
snáh ramená sme v neustálom ruchu: —
kde za to nám mzda, prípust k výhod chlebu,
česť ľudská, srdcu rozkoš, svetlo duchu…?
Tie chceme! voláme… kým neprídu.
A toto slovo bez hnevu, no rázne,
bo života zvon, strasie hradbami
hrdzavej pýchy, sebectva a mamu;
im v duše zhučí hromom pôstnej kázne…
Vstať musí svedomie! vzísť z mračien rámu
spravodlivosti slnce nad nami!
A nebude viac „potlačených, zbitých“,
zmier bratský zvelí; s právom jednostaj
si pôjde povinnosť; vždy koľkí v práci,
od stola zásluh toľko vstane sýtych;
a rodné reči kol sťa spevní vtáci
sprevádzať budú tvorčí vlasti máj…
[
9
]
„Ezer zsibbadt vágyból miért nem lesz végül egy erős akarat? hiszen magyar, oláh, szláv bánat mindigre egy bánat marad.“
— „Z tisícich žravých túh sa prečo neskúva vôľa jediná? Veď Maďar, Rumun, Slovan v žiali jedno sú, jedna rodina“. (Preložil Ján Smrek). Presnejšie: zsibbadt-meravých a ďalej: Prečože sa nakoniec nestane z tisícich túh jedna mocná vôľa? veď maďarský, rumunský a slovanský žiaľ je vlastne ten istý. Tieto slová napísal maďarský básnik Endre Ady (1877 — 1919) v básni „Pieseň maďarského jakobína“.
[
10
]
herold
— hlásateľ, zvestovateľ
[
11
]
korábu vlny smerom v Kolchidu
— Kolchis bola krajina na východnom pobreží Čierneho mora, v staroveku obájená povesťou o gréckych hrdinoch Argonautoch, ktorí sa ta plavili za zlatým rúnom; tu Kolchida znamená vôbec krajinu šťastia

--- KAPITOLA 8 ---

Zas zavítali Vianoce
Zas zavítali Vianoce.
Ich svit to v oknách blyskoce
kol z jedlíc, vzrastlých do povaly,
tak zelene sa stanúc kvetom.
I my sme svetlá rozožali.
Jak blaze malým-veľkým deťom,
že v splnku vidia nádeju!
ach, a nás slzy zalejú…
My, ruky v mdlobe skľúčené,
tie slávojasu plamene,
vyrážajúce v ples vždy tuhšie,
nemáme sily prijať jasne;
nám ony neožiaria duše,
už v oku nám ich paprsk zhasne —
Nie nedbalci sme, pohani,
len vydedení, sklamaní!…
A preds’ i smútku cez oblak
povznesme zaslzený zrak
ku tváram, na nichž radosť žiari!
I tak má oprávnenosť veľkú:
na spôsob rozplakanej chmáry
odrážať dúhou slnko celku;
byť iných šťastiu zrkadlom,
a sám tak účastniť sa v ňom…

--- KAPITOLA 9 ---

Iď, roku! strať sa, kam sa stratili
už toľké — stlivom mojej mohyly:
tam aspoň páperím sa pripoj k druži
pod hlavu kostonky tu zbodanú,
na vankúš mäkký z opadalých ruží,
kým na kre diaľ klať šípy zostanú…
Iď, kam i predchodcu si pochoval
bez toho, abys’ vyronil svoj žiaľ
i trebárs v jednej biednej slze nad ním;
znať, bez srdca si prišiel, iba daň
brať od života krkavcom vždy hladným —
nie fedrovať ho ako pelikán.
Nič nesplnil si z túžob človeka.
Im spáľou bola tvoja opeka,
krov väzením; tvoj úsmech vábom zhuby,
med jedom, priazeň dýkou do tyla…
I na tú nádej vyceril si zuby,
čo v zápači mu duše vzklíčila.
Sieť nastavil si letku, chôdzi plot,
bol krívd si pelechom a žriedlom škôd;
nie, protivnejšej neukázal tvári
čas posiaľ k zájmom bezúhonných snáh:
tys’ prehnal kiare so žarnovy káry
po nivách národných i po srdciach!
[
12
]
A mňa si nahnul stromom na púšti
až k vývratu — nech! trebárs vytrušti
aj sám ho, hodiac sa naň chujavicou —
Och, dosť vás rokov zatriaslo už ním,
ho ušľahalo nehôd koprvicou;
ta s mukyňou tou s lístím hrdzavým!…
… Choď, strať sa, kde už toľké stratili
sa moje roky stlivom mohyly:
tam aspoň páperím sa pridaj k druži
pod hlavu kostonky tu zbodanú,
na vankúš mäkký z opadalých ruží,
kým svetu na kly šípy ostanú…
[
12
]
tys’ prehnal kiare so žarnovy káry po nivách národných i po srdciach
— ty (prešlý rok) si po národných nivách a po srdciach prehnal s ťažkými vozmi naloženými žarnovmi; inými slovami: náš národ v uplynulom roku prežil ťažké časy:

--- KAPITOLA 10 ---

Zawilińskému
[
13
]
V tých dlhých nociach dlho premýšľavam
o tebe, Slavianstvo, náš svete ty!
Prelievam city krvavé; v tvar správam
zmes pomyslov: ich plekám, odchovávam
na výron… plod to ducha vyzretý,
ho nastoliť kol rodným srdciam-hlavám
k úžitku vospolok i osebe:
jak pomôcť v tvojej veľkej potrebe?
Bo tvŕdza nadišla ťa, tlačí, zviera;
bied, pliag ťa kúše háveď odveká:
že steneš, stiahnuté jak do panciera,
že civieš, cicané jak od upiera —;
nie zázrak, prízrak si len človeka!…
A iný dužie svet, či časov miera
až prekypí, či steká plytkejšie;
len tvojich mladých síl chlp vezme vše.
Aj nešťastie ťa stíha za nešťastím:
odchádzaš z borby s ciachou porážky,
mdlý Herkul k jednej, nie to ku dvanástim;
a ak aj získaš palmu k prútom častým,
tu úklad zas meč hodí na vážky…
A tvoja roľa — burinu viď s chrastím:
žeň námah sa ti v nezdar zvŕha tiež.
Svet iný hoduje, ty hlady mrieš —
Nik nebojí sa ťa, bár strašidlo si;
bár prevažuješ zeme polovic,
nik si ťa neváži — Si hmlisté čosi,
len pojem, ktorý meno slávy nosí,
no bez jej príčin, jadra blýskavíc…
Po plášti šliape obutý ti, bosý —;
i ač by mala skvieť sa v kráži hviezd,
sa v kasne
[
14
]
váľa neraz tvoja česť —
Kde pomoc, och! kde spása naporúdzi!?…
Mňa malého tá starosť veliká,
hľa, omyká: zrúc tonúť ťa v tej núdzi;
sen každý rozdrie bodľačou mi hrúzy,
a pokoj môj i s nocou uniká —
Kto z brehu podá prst ti bár?… Var’ cudzí?
Ech, pre toho (škôd svedčí kronika)
hrach bolo si vždy pozdĺž chodníka!
A svetom pustím sa ký všehoj hľadať.
Vo prítomnosti štáram prostriedkoch;
dám slncu dejín vstávať i zas sadať;
noc rozhalím až k hniezdam hviezdnych mláďat: —
niet porady… svet mlčí, mlčí Boh!
Tu s osudom sa krutým začnem hádať:
dym… Zúfam si; v tvoj zmar sa zatratím:
a — s nálezom sa k tebe navrátim!
Vedz: — v tebe len, len v tebe spása tvoja,
jak tvoja skaza iba z teba je!
Chceš túto znať? Sluch prilož: — čuješ broja
hurt vlastného…? zrak otvor: — pred ním stoja,
viď! samozhuby trosky, koľaje;
na srdce pravú daj, svit s pravdou spoj a
vpusť v mračný um: a ozvú sa ti hneď:
kľúč záhad máš, máš nehôd odpoveď.
Ty nemiluješ sa: toť! pád tvoj, veru!
Sbor tvojich údov trvá v rozpore
od nepamäti vyhýbajúc zmieru —
Hneď pre Boha sa prieš, hneď pre literu;
tu zas nech brat ti brázdku odorie:
už heglo ťa vbok od poslania smeru,
dom peklom združdí!… vrahom k duhu, v smiech…
Ba Kainov, tiež úhlavný tvoj hriech!
To skaza tvoja! — Nuž, a tvoja spása
čo? Onej vyznanie a — pokánie,
a náprava: že údy pobratia sa
za ústroj od piat až kde čela krása,
v spräž k práci, na predprseň k obrane…
Buď všetkým po práve, česť jednohlasá!
len na srdci dlej oboch závažie:
tam lásky prst, čo uzol — rozviaže.
Tým rozmotajte zatrhnutý vzdory
hen ,vopros‘ puškinský,
[
15
]
tak riešte ho
a najsamprv! — a iné ľahnú spory —
Aj, božské divadlo, keď sila korí
sa láske u oltára rodného!…
Je príliv-odliv predsa vlastný mori;
nač prítok ešte zo žíl záhoria?
Hľa, more dosť! a čľuplo — do mora —
Pred nepríslušným spor ten tribunálom
na dennom hlivel dosiaľ poriadku,
na zištnej váhe v kolísaní stálom:
staď nezrovnalosť vo veľkom i malom,
horúčky záchvat, mdloba úpadku;
z jej misky, sprevádzané bôľom-žiaľom,
ti, Slavianstvo, v klin cupli potvory
zla napospol, jak z pušky Pandory…
[
16
]
Nech nie to: koľko nezmrhá sa sily,
zniesť muky, splaviť sĺz i krvi tok!
lež naženieš ju v rozvoj ušľachtilý —;
čo zeme neumŕtviš pod mohyly!
lež načieraš z nej živný úžitok —;
čo času v pôtkach nestratíš, kde schýli
i triumf sa v kal, hanbou trofeje!
lež, priestor jak, ti stupňom k sláve je —
Nech to nie: podnes kam si zašlo v tom i
na dráhe ľudstva k cieľu túh i dúm,
určenia záveť hlasnú v povedomí!
bo voľných ramien nič ti neochromí,
nôh nepodomlie, neomráči um,
bezpečne bdieš-spíš zradnej od pohromy;
z tých polypa pút údy vyzuté,
tvoj genij pripína im perute —
A verím: potupných niet ublížení
ti od vrahov až — k pláňam Mukdena;
[
17
]
tvoj prápor veje vysoko a ctený! —
Aj morské ti už omývajú peny
hen podnož, v azúre znak spasenia;
a nielen s mrazom-ohňom v umluvení,
lež, obor, sám raz, vedúc pokutu,
z pŕs Európy si zvalil modlu tú…
… Pred spravodlivý súd s tým sporom! čistá
kde láska bratská tróni v úrade:
a v svetle rozlúšti ho dozaista.
Dosť sváru! — Chcete byť vždy plášťom Krista?
Och, dražba má už vzorné úzadie:
ju chytrák chytro rozvadencom schystá,
v hašterivosti učňom u vrabcov…
Pomnite denne na smrť Polabcov!
[
13
]
Zawiliński
— Roman Zawiliński, profesor a spisovateľ z Krakova,
          ktorý bol Hviezdoslavovým oddaným priateľom
[
14
]
kasno
— bahno
[
15
]
,vopros‘, puškinský
— ,otázka‘ puškinská. Hviezdoslav tu myslí na Puškinov náhľad, že slovanské rieky sa musia zliať v ruskom mori. Tejto otázky sa Hviezdoslav dotkol i v Krvavých sonetoch: nesúhlasí s Puškinom, lebo vidí, že každý slovanský národ si chce zachovať svoju svojbytnosť, pričom môže i má byť medzi Slovanmi bratské spolunažívanie.
[
16
]
ti, Slavianstvo, v klin cupli potvory zla napospol, jak z pušky Pandory
— Pandora je v starogréckej mytológii prvá žena, ktorú ukoval boh ohňa a kováčskeho remesla Hefaistos. Od hlavného boha Zeusa dostala skrinku (vo Hviezdoslavovom texte slovo puška znamená tiež skrinku), v ktorej boli všetky nešťastia. Pandora zo zvedavosti skrinku otvorila a vypustila ich.
[
17
]
Mukden
— čínske mesto

--- KAPITOLA 11 ---

Prv hnevalo ma
Prv hnevalo ma, keď sa dialo
čo vôkol inak a nie tak,
jak, že by lepšie dopadalo,
mne, domýšľavcu, vše sa zdalo.
Dnes chovám sa už naopak.
Dnes poviem: nech si, jak chce, bude!
Veď kde je toho istota,
že po mojom by lepšie súde,
než pri náhodnom prúde-blude,
beh utváril sa života?
Ach, videl som sa zámky zosuť…
Viem, priďaleko človeku
je náhľadom dôjsť pravý po súd;
a vôľu jeho drží osud
na muške okom úreku.
Prešťastný! trpné stanovisko
kto zaujal tu zavčasu.
On stal si v mori na skalisko;
vĺn hron kol vysoko a nízko…
zacíti sotva otrasu.
Že však jak dlho tak sa díval,
pod sebou trebárs večný most,
v ten udalostí búrny príval,
raz zavráti sa… opustí val:
čo vtedy? — Malá udalosť —

--- KAPITOLA 12 ---

Tma na zemi
Tma na zemi. Jej, zeme tôňa vlastná,
do ktorej zavila sa,
jak vdova v smútku závoj k pohrebu,
cez toten oblak, jak sa k rakve blíži
(zavierajúcej, ach, hej, manžela
jej: dobrotivé, zlaté slnce!),
dážď preciedzajúc horkých sĺz…
Tma v duši; či tiež vlastná tôňa duše?
Má duša tôňu, jak ju telo má?
Lež toto, skúsil som,
má vždy ju polovičatú:
kým jedno mrká, druhé svitá líce;
tak kde je, čo sa skveje i čo hreje
mi oné líčko duše rumenné!?…
Tma… ako? nebdiem tedy, ale snívam
sen ako noc, v nejž hviezdky niet?…
… Ľaď, čo sa premihlo to,
v tme zanechajúc ligotavú šľapaj?
blesk ducha — aha! — zhusta za bleskom?
či kvapky plamenné?… Ó, možno, možno!
I moja duša ovdovela:
zazávojená v čierny zármutok,
to ona kráča k pohrebu,
a jak sa k rakve blíži, roní slzy,
v žeravých krôpkach preciedza
ich cez rúšku… Má za čím plakať,
má nad kým nariekať! Druh umrel jej,
jej života druh verný umrel: srdce!…
Ach, srdce! (vykladám tiež s ňou),
ty zbojným vekom, krutým osudom
vraz napadnuté, olúpené
a na smrť — srdce ubité!…
Ó, kde tej straty roveň na svete!?
Kde bolesti tej výška, hĺbka žiaľu,
kde smútku toho mrákava?
Ach, srdce! srdce… beda!…
Tma v duši, tma jak na zemi — —

--- KAPITOLA 13 ---

18. januára
Čím ďalej zachádzate v čase,
vy drahí moji zosnulí,
jak na vĺn pohyblivej riase
by v minula ste zápač tenuli:
tým dovidnejší, bližší ste mi,
z pút vyzutejší zátraty;
hej, ako utlievate v zemi,
tak vstávate mi z mŕtvych v pamäti.
Nie zvláštno? Príval časov hrne
po tvorstva šírom živote,
v púšť splakuje ho, škvrnu k škvrne
i na spomienok sádže sihote;
len vás jaks’ chráni od záplavy:
zriem rukami vás kynúť mi,
sa v svetle vznášať vaše hlavy,
vás tíško ku mne plávať labuťmi…
Ó, nevídaný ľudským okom
zjav! — Nože, zachovajte smer,
ku brehu plujúc za prítokom!…
Hoj, zhliadania sa radosť! nikdy ver’
jej nesplesalo vo prístave! —
Už ledva čakám, tajac dych;
len prosto, moji! keď i hrave,
sem v ovenčených loďkách rakvových!…
Čo je to? prelud vzdušnej váhy,
čo tak mi obživuje vás,
na tváre skladá milé ťahy,
vo prívet viaže dávno zmĺkly hlas?
a či sa vskutku zázrak robí?
Čokoľvek, cítim, nie je klam:
Vy trváte vždy na záhrobí,
no ja sa rokom-krokom blížim k vám.

--- KAPITOLA 14 ---

Je Obrátenie Pavla
[
18
]
Je Obrátenie Pavla. Významu
deň vysokého, ktorý ako vrchol
sa nad planinou vzniesol všednosti,
čnie po oblohu ľudskej pamäti
a zreteľ jej, nech po obzore času
či priestoru bol zblúdil kamkoľvek
zo zvedavosti, zmyslov za vnadou,
za pastvou túh, sťa magnetický pól vše
pritiahne razom k sebe. Aspoň tak
to býva u mňa každú ročnicu;
nie div, bo deň ten vskutku vrcholí
mi v živote. (Čím, ovšem, nechlúbim sa
ni najmenej; ni zďaľa nenarážam,
nehľadám spojiva… Viem hlboko,
ach, do dna duše viem, že nie som hoden
ramienka odpäť u obuvi tomu
na ceste k Damašku; lež, hľa, i on
bol vyvolenou trebárs, ale preds’
len nádobou: tým viac my trpaslíci
sme iba nástrojmi, ichž božská ruka
upotrebuje, jak chce, obracia
za svojím väčším-menším účelom:
nuž, jej len česť…) I znova povýšený,
že pamätný ten zasvitol ma deň,
som vďaka jemu nad dní plochosť, totú
step bezotvárnu; z bežnej koľaje
povyšinutý opäť na prieval,
čo rozhraním je plytkých, zbahnatelých
vôd prítomnosti vôkol; zároveň
uspôsobený na široký prehľad
po minulosti dieloch, odťatých
včerajška brázdou; k tomu pohnutý
i popchnutý, si zo skúseností
už vydať počet — — Hoďme tedy súdnym
po udalostiach okom aspoň raz
(prv než i nášho žitia potôčik
uviazne v kamenci) a naponáhle
ich preskúmajme zväčša; uvažujme,
keď ponúka nás práve k úvahe
i obrátenia príležitosť sama,
o sveta stálom preobliekaní
sa, o premenách…
Ó, čo som ich prežil,
odkedy vládzem svitom poznania
až poteraz, kde začína mi hasnúť,
ó, koľko dosiaľ! Ako nekonečná
by reťaz vrchov stuhli úzadím:
sprelamované kedys’ živelnou
čajs’ pohnútkou — či otrockosťou skorej? —
na dôležitosť zahrotené tam,
hen pýchou zduté v bašty, s chocholom
okázalosti večným; zasnežené
od zabudnutia jedny, iné v neteč
ľadovú skrahlé; oné zubaté,
tie lichotivých čŕt… a pobledave
bár, všetko v farbách ešte meňavých:
pýr snáď to hnevu nezasýteného,
alebo radosti jas záhrobný,
či nehynúca hanby pečať?… Aha,
kýs’ záblesk z úvalu! — Ó, zrkadielko!
hej, moje jazierce to, schované
tam oko morské, v ňomž sa zobrazil
mi celý život: viďte! poslúchajte!…
Mlč! (kronikár mi mĺkvy), čože chceš
s tým mikrokozmom i to najmenším?
za čudo! Ale šípim: predsa len
rád skeroval bys’, kam zájsť vzoprel si sa
prv okúňave — Znám tvoj náhly vznet;
iď, chvastoň!… Radšej oných veľkých kontúr
hľaď primerane zaliať medzery
malebným roztokom: a z veľkého
si sveta rozvil svetu divadlo!…
Nu, nechže (odvrknem): čo v ňom som skúsil,
pozorovateľ tichý z úkrytu,
prejď scénou…
Rúcali sa prestoly
a sediaci tam s nimi. Ako víchor
keď za jesene oborí sa zrazu
na ohrad v driemotách, i ovocie
odcupká, ktoré zaujalo miesto
na samom vrchovci… či nie je tak?
(sa pýtam suseda, smiech trpký na rtoch).
Ba opakuje sa i v svete veľkom
podívaníčko z tvojho sádočku!
Čo jeseňou tam, tu máš obdobnosť:
po rozklad prezrelosť, hlod črvotoče
majstrovskej práce, šťavín výtrovu
až na koreň; a víchricou čo? kazu,
hniloby výmet z ústroja — nuž nič,
nič podivného: nahliadneš i sám,
len k príčine vedz zmyslom dovŕtať sa.
A potom čiže nepadajú hviezdy
noc po noc? Ojej! i v tvoj podolok,
len pod jabloň ho nadstav oblohy,
ti natrasie ich listopad tam času;
no zato stojí vesmír, zo sťažají
ni navlas nevymkne sa, ledaže
mu v kolotoku z ráfu odfrkol
sťa nálepku kus v bezdno: zjašený
kýs’ povetroň či kader vlasatice…
Je zákon osou premien neochvejnou.
A nestrachuj sa hlavy pre stratu:
oj, ľudstvo (tento detský ostarok,
tĺk…), ono je ti s väzy na sedlo
vždy pohotove!… Nadarí sa jazdec;
pred trnác zvábi cmukom komoňa,
naň vyšvihne sa, zatne ostrohy
mu do slabín: — a povďačná zas uzde,
na čačky v hrive pyšná, obrokom
nalakomená, vo cval na oslep
sa pustí paripa a trieli, s chuťou
sťa marcipán by kúšuc zubadielko,
prskajúc ohňom z nozdier širokých,
vo výpar znojný haliac sa ni v oblak
a hustou penou zakydávajúc
predošlej cesty stopy krvavé…
Tak modla modlu strieda na zemi
čo nesmrteľný dedič rozvalín,
z nich budujúci podstavec si slávy
po rozvrat budúci; nie starobylý
to obraz, povedz, zarezávaný
od nepamäti v pamäť dlátky vekov
a predsa úškľabu vždy sviežeho?
Ech, ani slovíčka viac, čiaročky,
cit! Ďalej —
Národy sa zvadili
a spotýkali, v zvrhlej úfnosti tej,
si vypestovať palmu víťazstva
na hrobe sokovom. A prečo? Hádam
znal iba ďas, čo spoza uhla ich
navzájom pohuckal, štváč ničomný,
úkladný šepkár: sám i z prsísk pekla
hotový mogať sladkú výhodu,
zisk mastný, liehotuhú škodoradosť —
Alebo bolo ostňom sebectvo,
v tmách kradmou čo a za dňa lúpeživou
po cudzom čiaha rukou imaní:
najdravší žralok sveta; môžbyť čierna
nenávisť plemenná, čo netrpí
u seba iných duhu, ako durman
kol rozkladá vňať: jedu plást čo list,
čo jabĺčko to jež, či žltá závisť,
tá hnusná ropucha, jejž slinu vyzve
i zora líčok, oči kole i
jasného oka čierťaž brvová;
posupná pomsta s podpaľačskou fakľou
pod plášťom zrady; záha výboja
so zákerníckym chtíčom, v dychtení
po krvi studnici; svrab nestydatej
hašterivosti; ukrutníka rôzpust
o spolnom jarme s vztekom streštenca,
pych hegemóna s vykŕmeným v sebe
na brava úmyslom, sťa do marasu
kopyto zaboriť v hruď slabšieho;
čím vôbec hubiť, hyzdiť, tupiť ľze,
ten popud vášní, ichž sa hemží až
zhon v mysli zlokotnej jak potvor v mori…
Ba na smetisku psi sa rujúci
o biedny koštiaľ, v lese o brloh
do pračky nasmrť zakvačené šelmy: —
vždy tam sme ešte! v tomto zvieratníku,
hľa, blúdi slnko našej ľudskosti
od zvera k zveru, vzchodiac zardele
i zapadajúc! Márne zaznel hlas
pred veky z výšin zažehnaním sváru,
hlas káravý: ,čo sa mi protivíš?‘
[
19
]
vresk divochov ,vac victis!‘
[
20
]
zahlušil ho
a hluší podnes s tryzny hurhajom…
Nadarmo krútiš hlavou, ctihodný
môj vrstovníku: ver’ vždy ešte vnešne
len ulízaní školy vzdelanci,
chovanci púšte zdnu… Preč s výjavom
tým z očí! —
Zem sa ťažko vajatala,
k pôrodu pracujúc: sťa prvôstka,
nevesta mladušká — Jak? vo vesmíre
preds’ ona najstaršia snáď z rodičiek!
vyvádza zľahka, večná kvočica
v sprievode kuriat; mláďat bez počtu
už odlúčila… I ja pozoroval
obďaleč zjara, ako rodí kvet:
snáď svoje dieťa najmilšie — (Ó, svätý
života taje! kto ťa vystihne?
Um ľudský nikdy!… ) Hmlistým zastieradlom
zakrytá ležala si kútnica,
pokojná, v sladkom očakávaní;
i ako vonný vetrík, všadebol
ten, všetečník, kraj odhrnul vše plachty,
tu zazrel som jej blahý obličaj,
zrak v postretnutí so slnečným v dúhe:
a čo raz usmiali sa rodičia,
kvet prišiel na svet, hneď i s viazankou
viganka, s krstom rosným na čielku…
A moja duša priskočila kmotrou
a krstnou, na ramená schytila
najvýmluvnejšie sveta nemluvňa,
ho k ňadrám pritisla a zaplesala:
Ó, krásy potecho! skvost nad skvosty
v rýdzosti neviny!… — Nie pri takomto
zem bolestila vtedy pôrode.
Sťa had sa vila v kŕčoch náramných;
stenala víchricou, jak zo sťažají
by vytrúšťal sa svet, vtom pralesín
vše zdrkocúc kly, s listvy mihalníc
pľušť spustiac slzavú; var oceánu
ju oblieval, z ciev morskej krútňavy
smršť vzkypela; jej hlava v horúčke
blčala ako žiara severa,
pretkaná noci pramenami; v mukách
prstami horských sosien potrhala
i duchny z chmár, že zahatal sa vzduch
ich ruslinami; nato zatriasla
sa v celom tele jak trsť, podobne
rykotu hromu vykríkla a — zľahla,
plod neslýchaný vrhnúc z útroby,
nebývalého dosiaľ živočícha,
akéhos’ súše leviatana:
[
21
]
plam chrliaceho z tlamy krvavej,
ohriveného dymu kotúčmi,
s okáľmi sršiacimi karbunkuly,
[
22
]
pazúry ako blesky šprihavé,
čľupkajúceho rovno prúdom riek,
jak hnul sa plaziť, žeravými chvosty:
obludu — sopku!… Beda bolo tvorom,
čo netvoru včas vyhnúť nestihli,
zvlášť človeku; lež tohto úrek vtelil
sa pri matke, len jeho úrek zlý:
i nechže pykal, trpel! — Nadarmo
bys’ namietal čo proti; rovnováha
len obyčajná, uver… Za potvorou
tou vyhŕknul však kŕdeľ iných pliag,
jak šeliem z klietok (lebo krotiteľ,
sám náruživec, bol by hoden klietky):
dňa trápiči i noci: Nákazy
škvrnitých tvárí, v povlakových rúchach
z pár zádušistých, v rukách s vedrami
od otrávených studníc —; murín Mor,
čriev snovák hrozný —; otrhaná bieda,
pod ošarpaným plotom zbodajúca
si z lístia vŕby hanby zásteru;
hlad kostlivec, čo suchej na dlani
vymína suchou hánkou prázdny klások;
upätá drahota, groš vdovicin
si cmuľkajúca —; cepáň Krupovec,
dônovku mlatec; žralok Povodne,
zaberajúci v bezdný pažerák
tu kolísku, tam rakvu; kohút Požiar,
zobúci zrno iskier z podolka
gazdinej Veternice… vôbec živly
v nešťastí maskách, vôbec náhody
úst vykrivených protivenstvom nehôd:
a všetko posli sudby s pohromou
na hlavu človeka, ho pokárať,
jak zaslúžil si, ako pred Golgotou
i po Golgote podlec… Preboha!
kde myslíš? (v reč mi skočil spoločník),
tak čierno vidíš z toho stanoviska?
Len predpojatosť môž’ tak súdiť, abo
že zorný uhol pochybil si v tom;
má človek, oj! má svetlé zásluhy
na zemi, k ozdobe jej, sebe k sláve,
i rada je mu preto, ním sa chlúbiac
ho hrdo nosí v letku priestranstvom,
čas u nôh sluhom mu —; má zásluhy:
tie predstav v rámci pohôd roztomilých,
tak dejov jeho roztoč zlatý pás!…
Ech, nemýľ, priateľu, ma! (odvetím),
jak teba zmýlil pekný obličaj,
čo pokryteckým usmieva sa jasom,
kým v srdci ryje sebeckosti červ,
lži pavúk snuje v duši — Pozor môj
na koreň zašiel skrytých pohnútok,
tie odhalil i v tvári skutkov. Áno,
čo znamenal som takto v dlhom žití,
len toho prehľad zhŕňam prítomne:
a tento súbor kričí tisícich
výčitiek hlasom hanným: Do prírody,
z rúk tvorčích pošlej krásnou osnovou,
sám človek votkal jedenicu špaty,
raj obrátiac v nej v hryzovisko pekla:
on, zneužiteľ umu výsady,
milosrdenstva tvrdý zapierač,
násilník, zradca, škodca, nekľúdnik;
on, včera kanibal, dnes jemný hmyz;
on, hriešnik zeme jediný!… I svätec!
(v to protivník zas sprudka), nezapomeň;
bo mučeník: hra náhod divokých,
poddaný zvodu prchavého šťastia,
nezdolných obeť síl, imž práve si
dal priechod, rôzpust každej zarubiac
na ťarchu jemu: prečo žiaden div,
keď rozihraný nimi, zaslepený
a podráždený prenáhli sa neraz
i neoželie zavše výčin svoj?
a pokutou zaň neodvisá tobôž
na kríži svedomia? — Však najskôr nížin
rmut kalí ti zrak; preto prosím ťa,
môj sudco prísny: nože o štebeľ
ráč vyšej postúpiť a v svetle čistom
(i svojho to, hľa, obrátenia dňa!)
sa rozhľaď širšie… Dobre, obhajče
(ja na to): buď ti po vôli…
Môj obzor
je šíry tak i jasný ako predtým;
tá prekážka, to isté prázdno v ňom.
Naľavo strmí ako Himalaj
vrch neprávosťou navrstvený ľudskou
z jej štedrých hekatomb: — i teraz vidím
mu z rozsadlín sa valiť fľúskave
sĺz, krvi bystriny! — A ohromný
štít toten kamdiaľ dužie ochotným
sa pričinením nedohľadných davov,
nosičov balvanov: jak nebo by
chcel preraziť, chcel preboriť by zem;
och, spusto zla!… A vpravo… Iste Alpy
ctnôt nebotyčné! (výskol súdruh môj
v nedočkavosti). V šľachty nádhere
a v beli panny, šakže ony? rec,
ó, načrtaj ich letkým slovom! A ja
ich letopisca pritknem rafijou;
šak ony, šak?… Ach (rečiem), pahrbok
len, braček: iba kopeň nízky, skromný,
čo nasypala plachá vzájomnosť
na mŕtvej púšti ľahostajnosti.
Golgotská na ňom týči obetnica
s tým srdcom veľkým vždy a vznešeným,
horiacim všeláskou, jejž božské lúče
na purpur zmenia blankyt nebeský,
diaľ v zlato, na ružokry stĺpy sveta:
i Himalaj že drsný zapáli
sa hanbou krvavou, v mrak zavinie
si rýchlo hlavu, cúvnuc za hrmotu
kams’ v úzadie — Len malá homôlka
podstavcom oltára; a poriedku
kto príde zďaľa, by jej prihodil
za hŕstku prsti kyprej pokory
a na parkanku oltárom by s bázňou
umiestil vďačný srdca kahanček: —
ó, mrvo dobra!… Nikde pocestných
kol v pustej pláni — žiaden zbožný pútnik,
rek sebazaprenia — Ba predsa! idú,
až zo troch strán zriem rušať postavy,
ten na očiach cieľ; sbory iste to
smer nestrativších zemských pútnikov,
dbajúcich poslania!… A vzrastie násyp,
ich zmohutnelý posluhou; a oltár
sťa ľalia sa nad svet rozchýli,
v jej kalichu to srdce velebné,
to slnce všelásky!… Jak? trojice
len rajských podôb v jasných, vlavých rúškach,
to chvátajú! jak večer pablesky
späť do ohnišťa — Poznávam ich: tietam,
sťa mladuchy, sú Voľnosť, Rovnosť, Bratskosť,
imž v národoch vždy ešte neobral
sa kvôli ženích —; modro zavité
hen Pravda, Krása zas a Dobrota
sú, roztúžené pravých po ctiteľoch,
cti, žertvy rytieroch —; a v červených
tam závojoch sú opäť Viera, Láska
a Nádeja, čo prajú prívržencov
si milovníkom rovných v horlení
a k smrti verných, ba i za hrobom —
Tie prichodia len sestry, samy. Teraz
u kopca pristali. Naň vysypali
daň podolkov: z ciest asi nálezky,
paberky zo strníšť — A stŕpnuc úctou
a ruky zložiac, hľadia k obetnici,
rozvíjajúcej ruže plamene;
vše obozrú sa, v očiach trblot sĺz,
hneď zrak však vrátia: znikiaľ príchodzích,
ach, púšť len — púšť…
Ech, omrzelec, odľud
si! vidím už (mi príkre tovariš);
zíď radšej z pántu, prestaň! Nápovedí
ja beztak tvojich viacej nepýtam
pre knihu života, nie! — Lebo povedz
mi, ruku na srdci: kde význačná
niť vývoja, jejž neľze prehliadnuť,
len zapotrošiť možno s úmyslom,
kam podel si ju, kam?
Tkvie v klbku zmijí
kde, pijavíc a…
Pekne! Nuž a pokrok
orlieho rozmachu? tiež ubzikol
ti pozornosti?
Oj, nie: vľavo, toť,
pochodom valným hrnie pod strechou
blýskavej šteti — Rozvil práve kriela;
tvoj orol! vzletel — točí kolesá;
včuľ strnul ako os —: hneď strelí, hneď,
len zrakom urkne korisť —
Sudby skúška! —
A vetry ducha: šaks’ ich preslyšal
tiež?
Nepreslyšal. Duli, húdli; fučia
a hučia vždy: až vlasy naježia
sa človeku ich svetom zmietaním;
až kúdolom mu zasýpajú zrak,
sluch ohlušujú hlukom mu, mu dychot
až zadŕhajú puchom liehovým…
Bo vľúdny vetrík, kvet čo snúbi s kvetom,
čo neotriasa rosy osviežnej,
peľ šetrí krásy, zdroja zrkadlo;
čo nevyštrbí kláska, nie je vstave
ublížiť svetielku; čo u okienka
komôrky čaká trpezlive, by
jak posol prevzal tichú modlitbu
a zmocnený jej vposled vzdychnutím,
hviezd milým kyvom-zyvom posmelený,
ta zaniesol ju, kam ju upravil
sám prosebník: ten vánok láskavý
ver’ neobstojí v mätenici búrok,
za uhol musí utiecť chalúpky,
v krík učupiť sa v poli, chvoji hája
sa zastať dať, kým prejde kúrňava:
ni väzeň dotiaľ hlivieť, trpieť, on,
duch činnej ľudskosti —
A slabosti!…
Bo, tichošľape ty či spiatočníku,
vedz: život borba je a pokoj smrť;
z trenice iskrice, hlaď kryštála,
prúd, ruch, let — zápas síl dal výslednicu,
ňouž trvá svet! Však nač sa s tebou priečiť? —
A smery nové: čože o tých vieš,
sú krivé, šakže?
Všetky križovatky
ich zahanbí prť, naša ovečka
čo vychodila. Po nej za cieľom
na vrchol vyjdeš iste, ponad priepasť
bezpečne prejdeš, zídeš pokojne
späť do doliny — domov…
Chvalabohu,
že sme už doma raz! To bude rozkoš
po toľkej ceste ťažkej, tŕnistej,
raj plný slastí, nepremenných krás!
a ako vytknúť sluší, predovšetkým,
zvlášť z tvojej zásluhy — Daj požívať
ich skoro! nastol… Chlúb sa!
Nepodstrkuj
mi planých záminôk, bo bolí ma —
Ja zásluh nemám napriek ťarche liet:
som najmenší a krehký, slabý, biedny
na zatratenie… Ani raja niet tu,
jak nebolo ho nikdy na zemskom
tom diele nemocnom: — Táž’ hora krivdy
tu čnie vždy, tá hať vadí priekorov,
ten rároh strká pýchy, svevole;
tá vyhňa zášti sipí, močarný
ten škúli okáľ nepriazne, to bahno
si kysne skazy; pysk ten pomluvy
kol slinou strieka, nohy podráža
ten kameň urážky, to isté puto
opína ducha… Nesvár, rozbroj, rozvrat
ten o triumfe; totá trampota
a neresť, trýzeň v jarnom rozvitku…
Tá služba modle býka zlatého
s hurhajom, tancom; s vnád to kapy Thule
pre háveď šplhavcov; to Eldorádo,
[
23
]
čo zrade rado je… Ten vysoký
bôľ zjatrených rán, ako oblohou
keď skvitnú zore; ako čierna noc
žiaľ hlboký… Púšť, och! i púšte tej,
juž obzerá tam v slzách deväť sestár,
Múz z opustených hájov Golgoty,
až nasmrť strápených… To zažil som,
to spoznal, skúsil behom drahných rokov!
Jak mladoň som bol s mysľou veselou
uskočil na harcište, v srdci vatru
zápalu, perute túh na duši,
obzorom skvúcich vidín obrazy —;
jak starec, smutný navraciam sa: pútnik
sklamaný, s odriekaním oporu
odkladajúci cesty — číry popol
v zastydlej hrudi — opŕchnutý vták
i zachrípnutý: toť, mu daromných
kriel ulamujem kýpte… Mlčím už.
[
18
]
Je Obrátenie Pavla
— myslí sa biblická postava Saula z Tarzu,
          ktorý sa pri Damašku vzdal pohanskej viery a po obrátení na kresťana neskoršie stal sa
          Ježišovým apoštolom známym pod menom Pavol
[
19
]
,čo sa mi protivíš?‘
— podľa Nového zákona tieto slová počul Pavol apoštol, keď ešte ako pohan išiel prenasledovať kresťanov
[
20
]
,vae victis‘
— beda premoženým
[
21
]
leviatan
— biblická morská obluda
[
22
]
karbunkul
— rubín, tmavočervený granát
[
23
]
Eldorádo
— rozprávková bohatá krajina

--- KAPITOLA 15 ---

Deň nachýlil sa, slnce zapadá
Deň nachýlil sa, slnce zapadá —
Ó, v tmách, čo za ním nasledovať budú,
podkladajúcich nohám kameň, hrudu…
ty, Bože môj, buď moja lampada!
Keď zmyslov rada zmĺkne bezradá,
smer umkne prstom pamäti i súdu,
zazíva priepasť, bludička zhrá bludu…
ty, Bože môj, buď moja lampada!
A otázka keď, ktorá ovláda
sťa obruč jadro pozemského trudu,
tá ,skaď a kam na vlnách časoprúdu?‘
sa vzoprie mi, hneď v očiach žiaru rudú,
hneď popol: blízkej smrti záhada…
ty, Bože môj, buď moja lampada!

--- KAPITOLA 16 ---

2. februára 1909
Šesťdesiatka! šesťdesiatka!
Dlhá práca, doba krátka
vykonať ju doostatka,
pekne-rúče, splna-zhladka;
darmo služba hmýri, chmatká,
darmo túžba dvorí sladká,
neovládzu, nebožiatka:
neúprosná sudby priadka
prerve niť, beh kolovrátka…
Čuj, cmiterné vrzgli vrátka.

--- KAPITOLA 17 ---

Nič nepomíja rýchlejšie než čas
Nič nepomíja rýchlejšie než čas,
so sebou v korisť unášajúc nás,
nič nenáhli tak, istá vec:
nie potok jarom rozputnaný,
nie oblak víchrom poháňaný;
nie na podzim vták, z kuše strela,
tieň z obŕv noci uletelá,
nie paprsk, zlatý rána poslanec…
Ej, hej! tak valno tečie, beží čas,
po jednej známky zotierajúc z nás.
Len včera, kŕdlik nevinný,
sme ihrali sa na podstene,
po čielcach vlásky rozpustené
sťa lúče z hviezdy na vrchhlave;
kvet v podolkoch, rty, oči smavé…
a dnes nás prísne kryjú šediny.
Aj, haj! tak prudko letí, ženie čas,
rad-radom svetlá vyhášajúc v nás.
Len včera, zápal na líci
a prsia zdmuté od odvahy,
sme prehnať chceli sveta prahy,
zbŕsť moria, z azúrovej diale
zniesť, v telo obliecť ideále…
a dnes sme smerom k piecke pútnici.
Ech, och! tak strmo prchá, trieli čas,
duh kradnúc nám a nechávajúc kaz;
tak kynoží nás nemilo,
až octneme sa prázdni, holí —
Len včera čo sme hodní boli!
ký dol vlôh, sväz síl, pevnosť vôle
a kol v cti rose činu pole!…
A či sa nám to iba prisnilo?
Nič neuniká bystrejšie než čas,
čo lup nás berúc, zahadzujúc nás
po ceste ako ohryzky.
Ba miesto boriť sa a súžiť
so všetkým, čím sme, za pochúťku:
či nebolo by lepšie, vskutku,
do rakvy prosto preliezť z kolísky…?

--- KAPITOLA 18 ---

Tu medza
Tu medza. Čo je za ňou tam,
či ešte dáky záhon žitia
a pokiaľ siaha? Boh zná sám,
a márne sa kto na to pýta
i v najpilnejšej potrebe:
Boh zadrží taj pri sebe.
Ja nepokúšam, Bože, ťa,
práv domáhačný tajomníka.
Nech budúcnosť mi zastretá
hmlou, ľudský um jejž nepreniká:
veď ona zraku pomaly
sa hasnúcemu odhalí…
I do tých čias však zamestnaj
ma, ako si ma zamestnával,
môj Bože! Skúmať taje daj,
ichž človeka tu stretá nával:
diel sláva, riadu lepota
čo tvar i náplň života.
Už jeden deň tvoj čo ich má!
na slnci svetokrámu výklad;
noc jediná s hviezd očima!…
či ľze bár v obdive sa zviklať?
a jeden v toku premien rok:
kde koniec im, kde počiatok!?
Mám preto zač ti ďakovať.
Ó, ďakujem ti, čudies Pane,
za reťaz záhad, kytku vnád:
za srdca, ducha zamestnanie,
ním rozohriate pochýb mráz
nestačil skváriť ani raz:
Bo vše sa mrak mi rozvil v svit,
z škorúpky jadro vyhŕklo mi,
slasť znal cit z blenu vyvážiť:
a pokoj zvládol v povedomí,
ten, jemuž podobný si mier
svet priodieva na večer.
Ach, predsa!… Kryhou skrahol som,
v stĺp s žliabkovinou strastí plnou,
keď čiernej sudby udrel hrom
a márnosť špľachla mútnou vlnou,
by sihoť blaha splákla mi
v púšť s krvavých rán ružami.
Nad bezdnom som sa chvel ni trsť,
mdlel, mrel… až samou pred dvanástou
mi cez slzy tvoj zbronel prst,
most prepásal mi nad priepasťou:
ja prešiel závrat pod sebou,
ozábradlený modlitbou…
A mrak sa zas mi rozvil v kvet,
z hrúd vykľulo sa zlato zrna,
na perách ochutnal som med:
a kde prv v duši smútku škvrna,
zmier v perlách zhral, jak na úber
vše sveta spŕchne v svätvečer.
Tak dal si očistou mi prejsť
bez nahliadnutia v kadlub prázdna,
kde trón má z beznádeje hniezd
smrť všetkého a s chechtom blázna
vyvádza zmijí vence z nich,
zúfalcov poctiť stratených.
Od priepadliska zmaru, hej,
si zavčas odvrátil môj zreteľ,
že vzpruhou sily opačnej
sa švihol — ku ohnišťu letel,
kde blčí, tlčie mohutne
vesmíru srdce nesmrtné!…
A prst tvoj sa mi pozaskvel
i v iných tiesňach dlhej púti:
čo radca, ukazovateľ,
výstražník; kúzlič lepších hnutí,
na pastvu svetla budič, zváč…
Mám, ó, mám ďakovať ti zač!
Oj, nie je život samý chlieb
(ač zaň ti tiež buď vďaka vrelá!);
lež hlad-smäd vyšších od potrieb
na hodoch, nahosť duše-tela
kým šatí krásy halena:
to, iba to žiť znamená!
Šťastlivec! tých kto potrieb znal
nájsť úkoj: jeho sýti manna,
prúd-krištáľ pojí z večna brál,
pokrýva rúška zorou tkaná;
mu všednosť nezastudí skraň…
je na zemi už nebešťan!
Ó, vďaka, Pane čudies, ti
tu na pomedzí šestikrížnom!
Však prosím aj, ak do cesty
mám diaľ, v tom kruhu nepribližnom
zved duchu, srdcu nakladaj:
až posledný mi zveríš taj…

--- KAPITOLA 19 ---

V jeseni tmoliac sa po spustlom poli
V jeseni tmoliac sa po spustlom poli,
sústrasť s ním na srdci, znavený všetok
na briežok sklesol som oddychu kvôli.
Uschlá už pažiť lúk, ker medzou holý,
blíž mňa len — posledné čajs’ z jara dietok —
živoril, k stonku sa privíňal kvietok,
dieťa jak k matke, keď hlávka ho bolí.
— Čo je ti, kvietku môj? pýtam sa sticha.
Ale bár nerečieš, viem, čo ťa morí.
Po jare, lete!… péč, chôva tak lichá,
v oblaku chodí deň, noc mrazom dýcha;
cmiter kol, družstva kde práchnejú sbory…
Nuž čím, ach, choriem sám, tým tiež si chorý:
naša že v úpadku životná pýcha…
— Nie, oj, nie! (kvietok sa ohradil zrazu).
Dosť bolo nádhery, pôžitkov nadosť:
nach jara zodral som, zlatého razu
leto som strovil až po striebro mrazu,
najkrajšiu mladosť i najsladšiu radosť!…
Odtrhni!… iba tú mám už dnes žiadosť;
pokoj chcem, trebárs i utrpím skazu…
Po vôli stalo sa kvietku. Už v lone
hrúd spí si úhora. Odchádzam, v hrudi
zmier citov, aký mi zlúčili vonné
zvuky tie z kvietka úst pri jeho skone.
Dosť bolo… každý tak tvor vposled súdi,
spokojný, nezvrhlý preludy-bludy…
Prečo len človek tej vyhýba spone?
Kto, sotva z kolísky vyložil nohu,
zem si už podrobil do služby scela,
temer vek tyje z jej hojnosti rohu;
nad mieru hôr vstave rozviť si vlohu,
plutvy smel rybe vziať, vtákovi kriela,
blesk chmáre: — stanúc raz u žitia cieľa,
čo chce viac?… Rovnať sa samému Bohu!?

--- KAPITOLA 20 ---

Ťažké bolo, tvrdé, neveselé
Ťažké bolo, tvrdé, neveselé
uloženie moje, vďaka sudbe:
len pri vlastných citov tichej hudbe
postupovať svetom osamele
v celom žití.
Ó, vy moje dobré city,
v každý čas, na všetkých miestach,
v pokušeniach, v protivenstvách
vždy mi rovno verné, čulé, vrelé…
A putujúc takto osamele,
pomysly len čo mi druhmi boli;
bavili ma, dodávali vôli
chuti, z diaľok primykali ciele
túžbe, snahe.
Ó, predstavy moje drahé,
pozdĺž cesty kvieťa švárne,
šťastia nález, chládok v sparne,
v tmách svetielok holubice biele…
Nezlorečím zato sudbe, ani
necniem si. Keď i bez hlučných vzťahov,
aspoň šiel som samostatne dráhou,
a dnes stojím pevný, nezmotaný
na hranici.
Ó, jediní spoločníci!
prepáčte mi slzu túto;
vás mi večne bude ľúto
pri rozluke u hrobovej brány…

--- KAPITOLA 21 ---

Mňa vzal si národ za predmet
Mňa vzal si národ za predmet
oslavy, pôvod umilenia;
bo potreboval v tiesni bied
na oddych aspoň roztúženia
deň sviatočného vytešenia
stred trampôt, ktorým konca niet.
Lež či aj správne volil zrok,
najctihodnejšiu z predstierok,
či hlavný hľadel na záujem?
Zapieram, veľmi pochybujem,
nie, nie!… Ó, ja znám jedno čelo,
čo v dumách veľkých zvráskavelo,
je zryté blesky myšlienok
na koľajnicu, sieť až ciest,
jak blankyt od karaván hviezd;
ja mal sa uhnúť — umknúť vbok
a nie sa popod nohy pliesť:
by hajno pôct — naň zaletelo…
Mal — neurobil: hanba mi!
Ó, jak ma v duši pŕli-páli
jej porok dosiaľ neznámy
výčitiek osťmi, iskrami!…
Veď domýšľavosť bez páru
(znie svedomia zvon bez úmlku):
dopustiť neprístojnej chvály
poľniciam škriekať fanfáru,
čoviac v tok velieb okázalý
slamečnú nezapriečiť hať,
a ohne slávy v prvom vzblku
slzami trebárs nezaliať —
Veď osobivosť neslýchaná:
nie primeraný sebe šat,
pokorné rúcho odriekania,
večera rubáš — ale s citom
dostatočnosti pre kvet práv,
doprosta mladistvého rána
si naložiť dať zlatohlav
a ním sa pýšiť ako páv,
ni mesiac požičaným svitom,
i jak on, uškierať sa pritom —
Veď drzosť ulipavých múch,
ba prechmat svedčný lakomcovi,
nekalej ctižiadosti vzruch:
uchvátiac veniec vavrínový,
si vstaviť, nosiť — bez zásluh!…
A za preddavok povážiť
to na mocnotu vyzdvihnutie,
na vzletný štebeľ veličín
jak v kúzelnícke pokynutie
by kopček zrazu zdužel v štít
s temenom ponoreným v nebi,
bublinka v slávy baldachýn,
na Dunaj žilka jaročka;
jalovec duba ku ozrute,
rozkošatenej do veleby;
v jas svitu bledá sviečočka…
tak povážiť ten poskok v cene
či možno mi? Ach, kdeby, kdeby!?
z nív mysle, čo sú vytvorené
zlých od zelín až v pohoršenie,
nie súce ani pod pažiť
dedinskú, kde sa húsky pasú;
laz už len, grapa opotreby,
len hrobľa pre odhodky času:
z tých nič viac neľze vyťažiť,
nie kvietka-kláska odplaty,
tým menej poklad bohatý.
Je po odhade na koreni
sa húpajúcich nádejí,
už v zorách pukov-sľubov z hrúd
hotovej hrknúť zlatej meny!
Zdroj náhrad, východ nadelení
pod vekom veku, v záveji
spí šedín navždy zatratený
(bo výkupu niet z totých pút,
spod krýh tých zmŕtvychvstania nieto:
či dobro — a či zlodeji
ver’ nevylámu sklepy tieto,
nie jaro, mocný útočník,
ni samo zvrchované leto!…)
Ostydla básnikova hruď
na urnu trúchne, nudy, chladu;
ak — na nútivý jakby pud
kejs’ hrevne — preds’ v nej spučí klík
a zmôcť sa stihne na mládnik
a nezvesí priam snietku mladú:
čajs’ v bodľač vyspie ochrannú,
alebo bude cudzopasník
(mach s lišajníkom ku príkladu);
v najlepšom páde brečtanu
byľ, pustej urne na parádu,
na každom lístku slzy skvost —
Raz hostiteľom chcel byť básnik;
však vďaka samopoznaniu,
ním skoro vytriezvenie zvládlo:
i zavrúc skromné večeradlo,
sám dá sa fedrovať čo hosť
či výminkár… No užil dosť,
dosť! — preč! snáď gazdu nevoľa,
hnev príbuzných snáď: — starý chasník
už, ustúpi vám, od stola,
oj, ujde — zájde v krátkej chvíli
hen v stráň, kde tôňa s medzníkom
vo večné vchádza spojivo…
Ja strhal, zmrhal všetky sily
podriapal duše tkanivo
pri počínaní všelikom
prez húšte k métam vrchola,
jak túžby ma k nim poháňali,
pochyby zas ma zdržiavali,
hám človeka ten odveký:
i zlomky iba vidím kol
sťa kosti stlievať na bojišti:
toť, žitia zisk — och, na div! ó…
znak porážky a straty bôľ! —
A nech sa trebárs hviezdou blyští,
dosvetielkuje mozog, doznie
i zlaté srdca kladivo;
pominuteľna chodníkom
sa všetko pustí v úteky,
jak za rušňom, čuj! frčia vozne — —
Nuž, či nie strašné, či nie hrozné,
i v hrobe ešte, naveky
mať, musieť ostať dlžníkom!?

--- KAPITOLA 22 ---

Tieto dni v srieň omladlé
Tieto dni v srieň omladlé,
ako v čistom zrkadle,
obraz môj mi vidieť dali;
do najmenšej črty mne,
jak som nepatrný, malý,
ukázali úprimne.
Žiaden rylec, žiaden lis,
štetec nie, nie svetlopis;
lež vyviesť i tajné škvrny,
prez lesk zistiť záludný,
jak som malý, nepatrný,
museli tie svitnúť dni.
Smutná, ej-hej, podoba,
stelesnená chudoba!
Súkrvičný zábron v líci,
hanby čajs’ — nahnutý väz,
z jarma jak — mráz vo zrenici…
dosť! Mrak spusťte na obraz!
Kliatba nízkych pomerov!
Azúrovou nádherou
v tých jak ľze priodieť ducha?
(poľahčím si útrape).
Tu zakrnie každá tucha,
každá iskra odkape!
Úzka obruč obzora:
väzenská, hej! komora
(odhrýzam sa v roztrpčení).
Strhne-li ťa pohnutie
do klietkovej durkneš steny:
okväcnú ti perute.
Nieto pôdy, podnebia,
kde zrie myslí veleba,
podkladov niet zdaru, duhu;
zakliaty si v hrudy kráž,
v otrockom sa točiac kruhu,
túžby iba vyvzdycháš.
Jak tu možno v obra vzrásť,
orlom vzniesť sa nad priepasť,
z citov zlaté raziť zvuky!?
Ech! odpoveď — rukoväť:
v klin len nudy zložiť ruky,
sochou muky skamenieť…
Mlčže, trpaslíče ty!
babský žvast to, klebety,
špina do vlastného hniezda…
(odpor zhromžil v svedomí).
Svetlonos si! a nie hviezda,
jejž lúč i mrak prelomí.
Žiadne nízke pomery,
plň kde sebedôvery
tvorčej, nepovoľnej znave,
poklesku ni pomýlu;
pravý Antej z rodnej práve
zeme čerpá posilu!
[
24
]
Ani obzor úzky tu
k vysokých snáh rozvitiu.
Nadšenec si z vrchov schody
zloží: tak sa k temeni
švihne šírej do slobody,
vzplá tam čo stĺp plamenný!
Celý sklad tu podmienok,
mlaď odchovať myšlienok,
by sa svetom rozletela;
ale k tomu treba vloh
poklad, aký v prach ten tela
zriedka zakopáva Boh.
Talent treba nebeský,
v obrate čo pablesky
zmení prť na Cestu mliečnu,
na zore šeď pomerov,
obzor rozpne k nekonečnu
blankytovou zásterou!…
Nedostals’ ho, bohužiaľ,
zač nemôžeš — V dar čo prial
rozdávač ti hrivien veľký,
mrva bola, iskry klík:
vkus motýľa, pilnosť včelky,
z ktorých ťaží ochotník.
Lež čis’ bol v tom záslužný?
Ba, pohŕdač almužny:
nebrals’, čo sa nájsť ti zavdá;
čo ti v srdce nepadlo,
šukals’ v ňom… Ach! (zalkám), pravda:
svedectvo i zrkadlo!…
[
24
]
pravý Antej z rodnej práve zeme čerpá posilu!
— Anteus je v starogréckej mytológii význačný hrdina, ktorý bol vraj v boji dotiaľ nepremožiteľný, kým sa dotýkal zeme — svojej matky. Premohol ho Herkules, ktorý ho odtrhol od zeme a vo vzduchu ho zahrdúsil. Hviezdoslav týmto vyjadruje myšlienku, že básnik práve keď ostáva spätý so životom svojho národa, je mocný, veľký. Biedne pomery jeho ľudu ho preto nesmú tiažiť, lebo práve vo zväzku s jeho životom má nachádzať silu. Bez toho by ochabol.

--- KAPITOLA 23 ---

Odkedy vzostupom i v sklone
Odkedy vzostupom i v sklone
životnou kráčam za stezkou,
viac padlo na mňa mračnej tône,
než zlatých pableskov.
Tak putujúc, som nejedného
pred sebou zazrel človeka,
jak v ceste šťastia slnečného
ho láska opeká;
jak, čiže liezol hor’ strminou,
či po svahu hnal stíhať cieľ,
ho zavše šatou dobročinnou
jas toten pozastrel:
že v kráľovskom jak skvel sa háve,
v pravici s čašou radosti,
ju k slncu zdvíhal usmievave,
spln sláviac žiadostí!…
I závisť popchla cudzopasná
ma v spech k tým svetlým zápoliam;
no len som došiel k dielu jasna,
i stín už skrsol tam,
záplavou vzal sa šíriť, vlniť,
výslnia neľútostný žnec:
to preto, ja že chcel sa slniť,
diaľ pošiel šťastlivec…
I mračny len čo predralo sa,
môj údel svetlo nestále,
jak kvietku býva skrovná rosa
po letnom úpale.
Vám iste prípad ten bol známy,
jak osud zacláňal mi deň:
nuž prišli ste sem s pochodňami,
by jeho nepriazeň
ich blkotom ste zahanbili,
v náhradu za zápače krov
ste aspoň súmrak rozstavili
v stan skvúci nado mnou —
Ach, zahaste ich! Márna rada;
čo nesvitlo mi zaránky
ni o poludní: nenahradia
večerné červánky,
ba ani všetky hviezdne vatry,
ichž čierna noc má v moci sklásť!
Nie, mne už iba tôňa patrí;
tou nechajte ma zájsť…

--- KAPITOLA 24 ---

Hluk odšumel — v dym blýskavica hravá…
Hluk odšumel — v dym blýskavica hravá…
Tak hasne všetko, bez stopy sa stráca,
nech mladosť je či radosť, rozkoš, sláva;
len jedno vracia sa a trvá: — práca.
Tú pretrhnúť ľze na čas; len však v broji
márnosti prievod prehnal s čašou plnou,
už ona zdvihne konce zas a spojí
v niť, ktorá tečie rovno s času vlnou;
z nej deje stkáva žitia, dojmy dôtku
jak potreby dňa človeku ich vnukli:
ho nimi osnúva, by zo zámotku
ich vzletel raz sťa priastevníček z kukly,
a tekal si už zlatej o povoli,
hosť rajských nív, med chlipkal z kvietkov samý,
z tých snažnou rukou sadených tu v poli
a v azúre mu skvitlých zásluhami!…
K nej obráťme sa, dušo drahá, i my
po prerušení neželaným sviatkom;
bo za rokmi vek trieli s tvárou zimy,
kde sily skrahnú tepla nedostatkom,
kde nedostatkom svetla zmrknú oči
a všetky zmysly spustnú na výslužbu,
prepustí srdce chodby črvotoči,
kde kedys’ túžba naháňala túžbu —
Jej v stretky spešme aspoň na pol cesty,
že tým sa milšie zvíta s našou snahou;
bo, viď len hen! čas vztýčil kríž mi šiesty
na upomienku spoza tajných prahov:
už šiesty pokyn, šiesty úder zvona
z večnosti veže!… chytro spiatky k dielu!
Kto úlohy tu splna nevykoná,
nemôže odniesť vozvýš dušu bielu,
ľpieť bude na nej ničomnosti hana.
My nesmieme, nie, v službe pozaostať!
lež verní od svitu, i do mrkania
jej verní ostať… Vitaj, stará postať!
A v koľaji sme znova, zarezanej
úsilí našich obratlivým kolom.
Ľaď! lesk — sĺz? akých? a či znoja? — na nej;
a tu, hľa, srdce krvácalo bôľom…
Hja! práci nie dosť na ochote holej,
i záujem chce, príčinlivosť citnú;
len jak ju zvlažil obetný ten olej,
z nej ťažké zlaté klasy zdaru svitnú.
A ako, plašiac podvečerné šero,
ty do všednej kvet kúzliš činovati,
a ja zas sticha vodím pluh svoj — pero —
od počrtaných — čistých do úvrati.
Tu zavše nás už sladká predchuť hostí
uspokojenia z dovŕšenej práce,
pocitu naplnenej povinnosti:
čo v našej mene nad mzdy je a pláce.
K tomuto potom v jase povedomiu
nás všetky kriela nesú, kolá, vzpruhy!
Je ono, vieme, klenbou šťastia domu
a na pohrome nad ním vencom dúhy…
Ó, keby vysoké to povedomie
kol u nás zblesklo, kde sa toľko lení:
ký ruch by tvorčí kypel v každom dome,
na roje sľubnom šťastných pokolení!
Čo dom, bol pevným rodiny by hradom,
čo obec, hrdým sídlom rodobytu
v okolí bohatom žňou, zdravím mladom:
až zášť by zlosťou puklo panovitú!…
Vraj, my si rajský útul pripravili.
Nadsádzka síce; lež či chválci vedia,
že ak je raj, len z našej povstal sily,
keď zadarmo nič ani nebo nedá?
Že k stavbe jeho po vlákenku zbierať
museli ruky, čelá klím sa potiť?
že šťastie nie je z domácich hen zvierat,
na honbe treba chytiť ho a skrotiť…
No nie tak moje, ako tvoje ruky
ho zbudovali, ony! dušo drahá,
od hladkej pôdy vzletné po oblúky:
by ľahšie tiahla k cieľu moja snaha.
Kde aký kvet, tys’ štepila ho sama
a pestovala s pečlivosťou zory:
by čalún z nich som našiel pod nohama,
z ciest, zora kde ti kvetníc kreslí vzory.
Kde aký kmit, bárs ako kropaj rosná,
tys’ v zrkadlo ho vzňala dychom vlastným:
by obudený básnického zo sna
i v skutočnosti videl som sa šťastným.
Nie, nejde k duhu svätá báj mi v Písme,
čo z raja straty ženu podozrieva;
v svedectve čítam hviezd, v dňa zhliadam prizme
jej protivu: mne — získala raj Eva!…
Však pŕliš sa, bo nechceš márnej chvály,
jak fialka sa skryje pod chvoj kriaka
a vonia. Buďsi! rýmy odhrkali —
už do smrti len vzdychať budem: vďaka!…
A nezvedavá na konečný vývod
zo spoludejstva, už zas dávaš vcelku:
že život práca je a práca život,
tú v života rám vsádzaš pravdu veľkú.
Do dennej ruže kúzliš činovati
ozávod kvetnými kol so susedmi.
Hoj, tak je! sem pluh! viesť ho do úvratí —
kam? ku ktorej z viech? — Ako? po kríž siedmy…!?
Ech! našou sudbou snahu je a vlohu
spriasť v nite, z nichž sa blaho zemské stkáva;
ostatné všetko poručeno Bohu.
Hluk odšumel — v dym prskaviek vtač hravá…

--- KAPITOLA 25 ---

Nežaluj, rok že za rokom tak chváta
Nežaluj, rok že za rokom tak chváta,
sťa zlodej s lupom… Pováž, dušo zlatá,
že všetko rovná sa tu v toku vode,
hmle, tôni mižnej, zvuku, blesku zhraniu;
že sotva otvoril ju na východe,
už na západe zatvára čas bránu.
Neželej — škoda v lomoz dňa i vzdychu,
jak slzy škoda uroniť v noc tichú:
tým neobrátiš minulosti oje,
mrk nepremyješ ranné na červánky;
i ľudia sú len jednodňoviek roje,
nahraditeľné v svore tvorstva články.
A veď čo je nie podrobené zmene
od zeme kvetnej hviezdne po sklepenie?
Na zemi sotva vykvitol kvet, zvädá,
na nebi sotva svitla hviezda, hasne,
svoj svit-skvet zručiac mladi: v sled jak spadá
odznelej slohe nová sloha básne…
Však predsa hľadiská sú v ľudskom žití,
čo z mora premien vyčnievajú štíty,
vzdorujúcimi každej zmaru sile;
sú to, čo na grunte tu srdca stavia
duch pôsobca: tie tvorby ušľachtilé —
hľa, na nich posmrtná to žiari sláva!
Tie pretrvajú robotníkov pobyt,
im hroby budú pamätníkmi zdobiť,
z nichž z času na čas vyhrkne jak z úľa
roj svetlých spomienok: — zvyk leta známy,
že ešte, i keď jeseň zavanula,
svet opne zlatých myslí vlákenkami.
K tým zamierili i my vidným skutkom
so srdca osnovou a duše utkom,
zaujímajúc zjara žitia pole
k nim, ktoré s nami hrobár nezahrabe;
i nikdy nebol vina schodok vôle,
že zakrsli nám, lež, ach, sily slabé…
Ó, zveľadiť ich ešte, zo záplavy
pomíjajúcna aby zdvihli hlavy,
jak vysoko len možno pod blankytom!
Viem, potiaľ nejde, slnko zapadnuté
kde so vzišlého objíma sa svitom,
lež aspoň kde sa láme zabudnutie;
kde prietrž tône na okamih hoci,
tej, ktorá líha na hrob krovom noci
bez konca, zhladiac i rov do neznania: —
Ó, takej zachrániť si od mohyly
časť aspoň bytu pre jeden lúč rána,
napnime vposled všetky zbudlé sily!
Lež tebe, drahá, načo popúdzaní?
Ty, odprvoti gazdiná i pani,
si znala späť to dvojné povolanie,
tak povýšiť náš oltár domácnosti:
viac prikladajúc k vážnej práci dlane,
než vence pletúc milej spoločnosti;
ty, zavše v jednom gazdiná i pani,
včas nahliadla si, že nie v obliekaní
záleží úkol slovenskej zvlášť ženy;
že lieň i prepych pripravujú pôdu,
v nejž bujnie strom bied, podryť upriamený
budovy rodín i budúcnosť rodu…
Ja — čože ja? Nu, kým sa budem vládať,
čo skladal som, i ďalej mienim skladať,
hoc k znôške to vždy s ľahšou pôjde nošou;
jak súd tvoj, i môj k smrti nenávidí
či záhaľku či pohon za rozkošou…
Ó, rasťte, skromné naše pyramídy!

--- KAPITOLA 26 ---

Vy, ichž náš ľud tak štedre kŕmi
Vy, ichž náš ľud tak štedre kŕmi
až špikov svojich potravou,
že objemní ste, pevní, strmí:
nože sa zamýšľajte i vy
nad jeho sudbou mrchavou,
jej prichyťte sa do nápravy;
hej, aby bol tiež nielen živý,
lež zdravý telom, duchom zdravý,
navzájom buďte starostliví,
sa srdca doradiac i hlavy…
Veď netučí vás za bravov!?
Sto potrieb má! krívd trpí množstvo,
čo hubia švárnu podobu
mu po mrzáctvo, na úbožstvo —
Tu príležitosť, valibuci!
raz zrezať vašu dlžobu,
tĺšť v snahy staviac spasiteľmi:
ukážte, jak ste na to súci!
Kde akých ujm mu skroťte šelmy,
pysk napchajte bied hladujúci;
pripeká nebezpeč tak veľmi:
preč! preč s ním od nej — od hrobu!
Nech nevybúši vo výčitky:
Och, beda pri vás bedači,
na vaše odkázanej zbytky.
Vám srdce do žalúdka padlo,
na iskru citu nestačí,
jak požiarom by vzbĺklo lásky? —
zisk cieľom, vidinou vám sadlo —
Viesť ľud? vzniesť k cti…? čo za otázky?
dosť hovädu, by ťahať vládlo!…
Tak s ním vy len tie znáte zväzky,
čo ovce a ich strihači…
A nezlyhal by. Bo kde zárod,
klík trebárs v rodnej pustine,
čo z vašej sejby získal národ?
Čím ste mu do tmy zasvietili?
Kde odsluhy mu povinné,
mozoľom rovnocenné, potu,
mrhaným skrz vás v kratochvíli?…
Vy plekáte, vy! jeho psotu,
jak odštiepenci, tupí, hnilí;
ak v obeť padne neživotu,
len na vás kliatba spočinie!

--- KAPITOLA 27 ---

Nie zvláštnosť? mne svet vyhýba
Nie zvláštnosť? mne svet vyhýba.
Jak v tuláckom bych blúdil kocni,
[
25
]
bol biblický kýs’ malomocný,
mi z okien ducha zrela pochyba
s úškľabom, aký u blázna je,
pritkýnajúca úrek nehody,
sťa bazilišok z báje:
[
26
]
tak svet ma v bázni obchodí;
jak v karanténe jatec, dlejem…
nie k smiechu to? Ba ja sa z chuti smejem!
hot! skričím, varuj od škody!…
Ký zmysel trčí v tomto prejave,
vše zamyslím sa, hádam, kutím,
bo divno mi, hoc je mi k zábave;
čím zavinil bych komu skazu?
pozorom? dychom? slovom? hnutím?
Čo boja sa ma?
Vari môjho rázu,
že ako zráz je príkre useknutým,
i visuťou sa bojsa zvalí —?
Však koreň má tak trochu žuloskaly,
má neveternú hálku zámku:
ak podľahne, len pohrome!…
Alebo podlosti päsť udrela
snáď na čelo mi svoju známku?
(veď moc ich kupčí v svete z dom’ na dom
s podobným líčidlom.)
Nie, prácna kropaj tkvie tam Ábela
a skvie sa rosou zrána na strome,
bár vzrástol prašnej u cesty: —
mám — čisté svedomie…
Či meno moje je tým strašidlom,
ich mátajúcim pravom o poludní,
na samom námestí?
Ach, stín to vľúdny, hocaj bludný,
bo so svetlom len zriedka spárený,
hoc od svitu mrel za ním do večera,
v slzavom tŕpnuc túžení;
zvuk, ktorý v hluchej púšti zmiera,
nedochádzajúc ozveny;
tá lunka, ktorá zvrela zhlboka
a poskočila v iskrách vytrženia,
by hviezdou frkla hviezde do oka,
však pukla bublinou a ako pena
vo vlastnom zhasla prameni…
Či na odpor im prosto moja reč,
že úprimná je, prirodzená,
bez kľučiek falše samoteč,
prúd rovnobežný s mliekom z ňadier matky
vždy pokrm-nápoj sluchu sladký,
cit srdca teplý, rýdzi duše svit,
hod zmieru, pospas umilenia —?
lež z takej aká nebezpeč
by mohla hosťom zhubou pohroziť,
kto otrávil ňou koho kedy?
Och, bárby znala aspoň naposledy
sa na odrazný rozpäť štít
v stret pýchy ústrkom i od svevole,
pre utŕhačstva hnusné sliny!
Bár zblyskla by jak pravdy zbroj
tu obranne, tam na výboj,
keď panovačný blud vytiahne v pole,
lesť oružím a strelou lož;
bár najtajnejšej do ľadviny
by zapárala pitevný jak nôž,
vyrezať spoločenstva hľuzy-vredy,
kde sebectva zjeď, črvač zášti sedí: —
no takto — kašou vrie mi zvonoviny,
z nejž rýmy lejem, aké môž’
a v krajšiu hranu stvárať hockto iný
a ňou si vo svet povesť hlásať…
A či skôr vadí hrádza zásad,
neprestupnosťou rovná brdu,
nedotknuteľná ani čarokruh?
že pranikomu nedovoleno
mi v záhradke tej snáh i túh
semenca ošemeti nasiať,
že naskrz výhost som dal milosrdiu
pre naše rodné slabosti:
otuhlosť žiadam od kosti
a triasť sa nechám leda studeno;
nepovažujem šije za cti prah
ni hnáty stupni ku Parnasu
(ach, na mojom sa dávno ovce pasú!…),
ni za podstavec v hodnostiach
vzývaním sklonné koleno;
si nepričítam ničích predností,
ctnôt nekradnem ni zásluh, božechráň!…
či to sú oné priečne príčiny?
Nemožno! (ozvem svedomia sa hlasu),
veď bez práva to k hrdosti
beh života len povinný,
v tok upravené sudbou dejiny…
Nezasluhujem tedy chladu zaň,
tým menej prezieravej zhrdy,
keď priamy som, a preto snáď i tvrdý;
vstúp, kto chceš — dvere dokorán —
poď! ak si priateľ a nie vrah:
no čakám — vitaj — Či ste zemeplazi? —
Jak? zavrátil vás pastier strach!?
Hach, chabci! — ozaj majstrovský to zvrat
kol osi, čírom na opätku:
čo kolovrat? čo slnovrat?
je v hanbe kaukliar, akrobat!…
Výborne! — hodno bobka snietku —
Však viem, v čom odpudlivosť vaša väzí:
že neznám, nechcem sa vám spodobať
kde lebkou, kde zas väzy;
že hadia ostraž nenie u mňa zdatnosť,
z bytnosti črepov nezdá žiaden cvik
mne azúr mysle, ducha samostatnosť,
nie vzor mi obojživelník —
Nuž, iďte, mihajte sa povedľa!
jak tône po jesennej stráni,
jak ubehlíci naľakaní;
sám des nech vás si osedlá!…
Ja nedbám, čo hneď môjho hrádku brány
viac neotvorí nik.
[
25
]
jak v tuláckom bych blúdil kocni
— v špinavých handrách
[
26
]
sťa bazilišok z báje
— rozprávkový okrídlený netvor podoby jaštera

--- KAPITOLA 28 ---

Ó, Praho zlatá!
Ó, Praho zlatá! Vďaka ti, že mládež
nám prituľuješ k prsiam materským
a matke-vdove zachovávaš, kým
z jej vlastných ňadier unáša ju krádež.
A vďaku tú vždy zapálenú nájdeš
nám zo sŕdc siahať ohňom oltárnym —
Len zmýli nás vše, že i medzi tým,
čos’ vyplekala, natrafí sa padež.
[
27
]
A tu nám potom ozaj dvojaký
žiaľ zrosí na očiach: My uverili,
nie že sa s nami stanú zázraky,
lež že sme aspoň prisporili sily
v chovancoch, pohnúť sudby oblaky:
a hľa! sú, by ich ešte zahustili…
*
Však zato vďaka naša neumdlela
ni o iskru. Jak vatra na holi,
hoc smutná noc v jej pahreb mrholí;
plá mohutne, tmám v srdce lúčmi strieľa.
A plamenisté vystrúc v podlet kriela,
na mračien zazorí vše vrcholi:
staď rozvíja svit v sveta okolí,
až tvoja láska k nám je na dni celá…
Hej, zásluhu len máš. Nič nescenilo
na trhu hodnôt tvoju dobrotu:
zo sirôt, tebou prichýlených milo,
že padlo pojedno tam lebo tu;
ich výboru preds’ v kremeň stvrdlo tylo,
hruď k rodnému sa zdmula životu!
*
Čo môž’ strom zato, keď ho stihnú škody,
kvet ožltne mu, plod už zgrmanie,
ovocie cupká hmyzom zvŕtané…?
nič nemôž’; osŕkne a — znova rodí.
I po národoch taká pliaga chodí.
Či po našom len? červ má poslanie
len v ňom sa ryť, že darmo záchranne,
pestúnko, i ty siahaš do nehody?
Tak kde rek, spôsob kde, kde spasná rada!?
čo strom náš od piat k hlave otočil
sťa obručou a zahrýza jak zrada
mu do bucliat a miazgu strebe síl:
môcť odsnovať a zmárniť toho — hada?
Či topor tým, keď i strom poručil…?
*
To však ty nedopustíš, Praho zlatá!
Ty živému mu skytneš pomoci
či v borbe dňa, či zvodnej za noci,
v krov rozkrídliš plášť, náruč — do objatia —
A kamdiaľ víťaznejšia bude rata;
hlod pandráv zalkne duch tvoj v ovocí,
a nájdu-li ti duchom otroci,
nebude ani zhavranilca-brata.
Ty spamätáš sa vždy, že Kollára
a Šafárika on je stromom rodným,
tých slniec spoločného oltára;
aj môže byť zas takto svetloplodným…
Tak z neho spŕchne do zbla nešvara:
v ples prejde náš ten vrahov kar dnes pod ním!
[
27
]
padež
— padavky, čo odpadlo ako nezrelé, zlé; tu: neukáznená mládež

--- KAPITOLA 29 ---

Prejdite trebárs celú prírodu
Prejdite trebárs celú prírodu,
nerastov ríšu, bylín, zviereny,
ju pozorujúc v rodoch, druhoch jej,
zjav každý prísnym zmyslom skúmajúc
v postupovacej jeho súcnosti:
a nenájdete — abo poriedku
len pomýlenosť tvaru (záblud kams’
von z obrazností medzí), nikdy však
čo do podstaty zvrhlosť. V bode tom
je všetko totu rýdze na pôvod,
vývojom logické a poslušné
po dokonalosť svojej sústave:
na dôsled-súsled nepretržitá
to, nezmenitá reťaz života —
Tak kryštál v svojich hranách dvorí si,
v pravidelnosti vzťahov lahodných,
v tom samolásky smavom zrkadle;
čo rastlina, je sebe verná, nech
jej srdcatý list vezmeš na skúšku,
či z kalíška jej dúškom upiješ
si vonnej duše, abo na pochuť
nastolíš ďasnám podaný ňou plod;
vlk vlkom je a holub holubom,
ten sledujúci bez bázne svoj chtíč,
ten chúlostivec včera jak, i dnes;
tým zavše divoch v službe fetiša,
tým vzdelanec, či vzývaním si dal
vzísť slncu Boha mysle oblohou,
s ním vstáva, zapadá s ním — alebo
v kruh zavrený hrúd úzky, varuje
na srdci mamonu: — tak každý tvor,
nech v zemi prpre sa až po jej stred
prez skladné vrstviny, nech v priepastiach
sa tají morských, večný vodných kôl
nad sebou premet, a či v povetrí,
v tej duši zemskej pláva si… ba lúč
najďalšej hviezdy, priletelý k nám
na krídlach veku — bludný svetom zvuk,
preblesklý úkaz — tôňa prchavá,
sen: každé ctí si svoju povahu,
si jadro svoje váži, osobnosť,
jej pridŕža sa vo víchrení zmien
jak spásnej kotvy —
Človek jediný,
od slova s menom — Slovák vraj! — a preds’
so slovom v rozpore, ba náročky
jak na posmech by tomu výrazu
i človectva i svojstva spolu: on
výlučne tvorí v svete výnimku,
je bez príkladu príklad, jedinec!
nie zovňajškom však (toto vytváram),
že odkukajúc zvyk snáď susedov,
by opicou bol, farbomencom sa
porúhal dúhe abo prostrediu
prispôsoboval šaľbou mimikry
[
28
]
(tých náličníc zrieť dosť i u iných
nehercov na javišti životnom);
lež (na čo cielim) skladbou vnútri to,
tou najvlastnejšou svojou bytnosťou!
On, akoby nič, v sebe vyvráti
chrám ústrojenstva i s oltárom, čo Boh
v ňom rozžal si — tak skaziac bezbožne
vrch božských diel; jak brudnú košeľu
svoj pôvod zvlečie, zhodí ctihodný
prírody obraz rovno omietke,
sťa oderok by obuv vyzuje,
mu pristrihnutú sudbou pozemskú
na cestu; vôbec celý obsah svoj,
záležajúci z bytu vzácností,
skvost samocitu, samorastu peľ,
sebavážnosti dôstoj vysoký,
cti v duši, krásy, pravdy nádheru
on bez rozmyslu, hanby, ľútosti,
bez samovýtky ako ihlička
odvrhne razom, by sa — cudzím stal…
A čomu kvôli? kvôli výhodám,
ho tučiacim ni kŕmnika a mu
nadievajúcim mešec krvi mzdou,
v mincovni kutou zrady; pre slávu,
čo ohavou je; pre blyskotky, ichž
lesk vysmejú i mútne marasu
okále — Kvôli výdobytkom tým,
jak z hlavy vlas, si jazyk vyskubne
a šmarí hoďas psovi, potupí
mať ako švandru, zväzky potrhá
z okolia vláken, z nebies pokrovom,
už s prehliadnutím k svetlu previslým
mu nad kolískou; páter zásadnú
tak vylomí si ako z plota kôl,
väz vytkne rázu, ducha zmätie smer;
svoj presvedčenia poklad zavlečie
jak nošu zbožia na trh, kto dá viac?
(vykríkne), obdrží ma celého,
čo vo mne, na mne jest! — a čím sa mu
ulezie vyššej ceny dožobrať,
tým náramnejšie skydne v cene sám:
na sluhu — na otroka — na nástroj,
bár dlažby vecheť, onucu bár nôh…
A tu už potom prekvapuje svet
po úžas, svojeť po krvavý plač:
čo jediných to kúskov na podlosť
jediný na tom svete výstavník!…
Och, vyvrhle, jak hnusíš sa mi, jak
ťa nenávidím, zatracujem ťa!
bo pohoršil si ma, ma prerušils’
v obdivovaní sveta zákonov,
kol stelesnených v súmer velebný,
tu v rozkošný svit, v sladký súzvuk tam:
do toho kaz, kal, jed svoj vmiešajúc —
Aj bolí ma, bo si ma urazil,
sa odštiepiac mi, trebárs prsný brat;
mi srdce zranils’, spolucítiace
so srdcom verným vernej prírody —
Aj ľúto mi, bo zarmútil si ma,
zacloniac rodnú polu nebeskú:
že chmúrim sa sťa oblak, zvĺham tiež,
mi chce sa pršať lejou sĺz… lež nie,
nie! nehoden si jednej — Len sa strať
mi z očú, sfingo všetkých našich bied,
iď, odrode náš, kliatbo, jediná
potvoro v krásnom božom stvorenstve!…
[
28
]
mimikry
— ochranné zafarbenie a prispôsobenie tvarov živočíšnych i rastlinných organizmov pred ich prirodzenými nepriateľmi v prírode

--- KAPITOLA 30 ---

15. marca
[
29
]
Ó, slobodo! jak hrešia proti tebe
deň po deň tí, čo myslia, že ťa ctia,
keď chvália ťa a privlastňujú sebe
za údel; inému však dopriať ťa,
že bolo by ti k necti doprosta:
nech rabstva chlieb je on a vodu strebe!
Tak hútajú, ti vyspevujúc chvály,
zo svetiel zapaľujúc slávokráž,
a tak by úžernícky gazdovali,
nech zveríš bohatstvo im, aké máš;
bo svevoľ bola, bola prostopaš,
v nichž za majstrov ich veky vychovali.
No tys’ nie frajerka, čo dá sa získať
sebectvu, zvodom ľahko podlíha,
na okno beží, ulicu čuť výskať,
zrieť, rúhavé jak tymian zažíha;
a ani nie ti k duhu dostiha,
na pyšných spräžiach výtržníkov blýskať…
Nie, u nás teba niet. Tys’ spred oltárov
tých ušla ta, kde ducha neväznia,
lož pravdu nezahriaka s drzou tvárou,
nezviera biednych krivda železná;
však prídeš, odkliata jak princezná:
trón zaujmeš… hrk! panstvo otrokárov.
[
29
]
15. marca
— myslí sa 15. marec 1848, ktorý deň býval v Uhorsku
          svätený každoročne ako Deň slobody; Hviezdoslav však v tejto básni odníma právo svätiť
          tento deň uhorským šovinistom, ktorí oslavujúc slobodu vydobytú pre seba, nechcú ju
          dopriať aj inému národu — Slovákom.

--- KAPITOLA 31 ---

Nič potešného okolo mňa
Nič potešného okolo mňa.
Ač moja žiadosť bola by tak skromná,
na toľkú obmedzená radosť,
jak kvieťa malulinké malé,
jak iskra odvábená skale,
zvuk struny tknutej krielcom mušky,
kmit hviezdy spod polnoci rúšky:
a mala by jej nadosť
tá moja upriamená žiadosť.
Tie naše šíre prielohy,
ach, podzimku to brlohy;
tie naše tvrdé skaly
docela zvystydali;
čo dúbrava, je pustá,
len vzdychov plné ústa;
a nášho neba stráne:
až bôľno pozrieť na ne —
zatíchne žiadosť čo jak skromná.
Nič útešného okolo mňa.

--- KAPITOLA 32 ---

Deň po deň zbieram dôvody
Deň po deň zbieram dôvody
a na dejinnú kladiem váhu,
klad — protiklad:
ustáliť navždy pre príklad,
jak národom ľze ponastúpiť dráhu
jak slncu, ktoré vychodí;
a naopak — ichž strhla nevláda —
sťa slnce, ktoré zapadá,
jak v priepasť smrti klesnú národy.
Na ľavú misku sadla krvozrada
s háveďou rôznic, krivda z mravných škôd
nahromadeným smetiskom,
pych strmo pristal s bučným útiskom
jelitá biedy kolo bôt;
k nim s rozkošou buj hupnul, na ponuk
lieň s obžerstvom si ľahla ako klada:
a nad všetkým blud s tmou sa spriada
na drsný rabstva pokrovec…
Do pravej misky ľud môj cedí pot
(je slzou neraz, neraz krvou);
bremená navaľuje z pliec,
prikladá k dielu dielo rúk
(nejedno, s žiarou ešte prvou
na čele, prosto z vyhne múk);
kam uskočí len na postať,
zvšaď prinesie žold snahy ako včela
a príťaž zväčší na váhe —
A jeho podráždená znať
kde, po ktorých sa dieloch rozletela
v horúcej súťaži?
po kŕdľoch a či osve snáď?
a námahe jej s túžbou dobročinnou
šak konca niet, jak hrádz niet odvahe?
ó, pekne! rád som, veľmi rád!
odvaha svedčí námahe…
Však čakania dosť — poďte! zaveslujte
od všetkých rodných čierťaží,
dcér vence, reťaze vy synov!
hotových veľkodušných do obetí
po žertvy samoúpal svätý;
nech zásluha je hoďas omrvinou,
mzda hráškom, len ich prihadzujte!
čo aká znôška maličká,
hoc páperko, oj! zaváži:
preváži protivnej tej misky smeti!
Sem perly duše, srdca zlato:
hlíšť tejže znevážiť a blato;
sem zhusta kytky ruží svetelných:
že zvíri misiek potýčka!
a závierkou pre prúd a splav,
jak lúčobičmi jari pošibnuté,
tej ľadovne sa pustia krýh —
Sem v skupiny hôr plece k pleci:
zdvihnite naše nebo — všetci,
že k dňu sa rozkrídli nám na klenutie
čo naplnení zlatohlav,
za noci zrosí na víčka
nám k zajtrajšku jak hviezdny krst…
… Jak? niekoľko rúk, pliec a hláv!?
tie majú zdolať sumu rodných prác?
tie nakloniť nám priazeň jazýčka?
spozdilci! — Kde ste? kde vás viac?
na pomoc, hahou! každý — jedno bralo —
účtujte u váhy!… No darmo volám
do dielní, staniciam a poliam:
tá zavše robotníkov hrsť…
Ach, beda! — kríž až od útrap…
I srdce dnu mi strepotalo,
posledný vrhám duše strap:
je málo všetko, všetko málo!
Misočka perím vzlieta pod nebesá,
veď nesporých, ach, nadaní:
kým oná vrchovatá klesá,
bo nakladaná — balvany — —

--- KAPITOLA 33 ---

O jednu snietku nádeje
O jednu snietku nádeje
ťa prosím, milosrdný Bože!
o lístok sľubu zelený
(ač tvoja všemoc háj ich rozviť môže):
že ináč bude s nami, ako je,
že nadarmo nám stelú smrtné lože:
a upokojený,
jak komu lúč sa spásy usmeje,
naveky zavriem očú oboje…

--- KAPITOLA 34 ---

Zas čujem spievať škovránka
Zas čujem spievať škovránka,
zas vidím kašku sa skvieť…
Nuž, tu som ešte, bár kmeť?
tá prinesená od vánka,
mne patrila preds’ jara pozvánka?
Ja že ma v svete už niet.
Mne zdalo sa, že vo vlne,
ňouž jeseň splákla hen sa
naholo, kostlivcov rad,
i ja som zašiel úplne
a nikdy viac ma zlaté úslnie
nebude tešiť ni hriať;
keď vietor zdivel na holiach
a tesák prez lesín strop
v dol zalkal na tisíc stôp:
že jamy pre mňa čiarnul pah,
a nato z chmár jak perím padal sňah,
že mne to vystiela hrob;
a jak v krýh rakvu pokonne
mráz zakul matičku zem,
val fujak premetnul sem:
že ona má ma na lone,
s ňou po večnom spím, stlievam zákone
a nikdy nepovstanem;
že veľrakva tá poletí
i ďalej priestranstvom síc
v tme, jasnu, stred blýskavíc:
no v nadsvetí či v podsvetí,
zrak zastretý mi bude zavretý —
viac rána nespatrím líc…
A hľa! som tu, tu ešte! — Nie
to prekvapenie, až div?
ma výslň objala nív,
nie ramä hrobu studené;
hosť jara som, sťa škovran iskrenne
mi zdravká: Pánboh ťa živ!
Ach, staroba je — poroba,
než vskutku zmierame prv:
tu slnce mrknutím bŕv
nás vráti v život! Útroba
nám kvetnici sa kašiek spodobá,
jak miazga strečkuje krv…

--- KAPITOLA 35 ---

Cez okno zápach sladký
Cez okno zápach sladký
mi vteká do záhradky
a v prúde rozmanitom
sa mieša s mojím citom.
Ja rád mu povoľujem,
dych kvetov v dychu čujem
rád s chuťou jemnou, tuhšou:
nech zlúčia sa mi s dušou!
Viem, dlhé cesty koná
po svete kvetná vôňa,
až nájde, jak sa sluší,
nádržku — v ľudskej duši.
Ba taj snáď duše všetok:
i človek je len kvietok,
v ňom duša vôňa letká,
jak vôňa dušou kvietka…

--- KAPITOLA 36 ---

Mne pieseň bola odprvoti
Mne pieseň bola odprvoti
útechou života:
svit duši vo tmách neistoty,
jak za sychravej nesnáh sloty
zas srdcu teplota;
na mračnách pásmo dúhy milé,
boj poviazavšie v zmier;
krst očisty, zdroj ku posile;
po robotizni kratochvíle
nebeskej svätvečer…
A každá radosť, čo jak malá
(ach, bolo neveľa
ich), ňou mi ružovým krom vzplála,
v nej na úsvite zvon sa zliala
a v svet mi odznela —
A každý bôľ, čo v hruď mi zaryl
sťa tŕň — a každý žiaľ,
čo azúr mojej mysle sšaril
(a tých mi osud hodne zdaril,
oj, hojne načieral!).
Bôľ každý, každý žiaľ v nej výraz
svoj nachodil, svoj stok:
ku tŕňom nových tŕňov príraz,
v sĺz riečišti už po toľký raz
tekúci zármutok…
Tak zhranili sa slasti v piesne
mi, v piesne údery
od prvej počnúc k dnešnej vesne:
kronika, v nejž sa radia tesne,
jak hroby v cmiteri.

--- KAPITOLA 37 ---

V pramienci hoc svetla bielom
V pramienci hoc svetla bielom
papršleky majú stred:
len kryštálom svetlo prelom,
zjavia sa ti v dúhe hneď.
V nepatrnej vločke vzduchu
hniezdia hlasy znemelé:
len ním otras a ti v uchu
zavýska ich veselie.
Tak i duša láskou vzňatá
lúče v sebe, zvuky má:
týmito kým dojíma ťa,
onými ťa objíma.

--- KAPITOLA 38 ---

Keby nie na duši putá veku tesné
Keby nie na duši putá veku tesné,
osypala by sa na veselé piesne:
tie by vtáčky brnkli v svet, kde tíša pustá,
každá sadnúť deve na zamĺkle ústa…
Keby nie na duši biela plachta zimy,
ako lúčka naša, priam zakvitla by mi:
kvietky by sa zbehli s vánkom prosto, kľučkom —
každý mal by šuhaj perko za klobúčkom!
Keby nie to, onô, inô — keby to nie:
viac by svitlo slnka, menej mrklo tône;
bôľ by zahrabal sa v zarastené rany,
no a žiaľ? ten šiel by svetom — po žobraní.

--- KAPITOLA 39 ---

Leť, piesenko, z obloka
Leť, piesenko, z obloka,
holubička divoká,
huš-huš-huš!
Mával som ťa v klietočke,
na hodvábnej šnúročke;
nemám už.
Leť, piesenko, na pole,
kde sa klasia mozole,
zobni si!
Ako robí furták vráb,
rameny bár zvíja chlap
akýsi…
Leť, piesenko, do hája,
v zlatý prelud ukája,
hojda-hoj!…
Prelud z tônky spriadala
a z paprskov od mala
šumná chvoj.
Vzleť, piesenko, vozvysok,
pokiaľ siaži škovránok:
nôty niť,
ktorú ťahá od svitu,
v klbečko mu pocitu
pomôž zviť.
Zleť, piesenko, v ľadníček,
jak byľ — pestrý ohníček,
modrý dym,
ako motýľ plamienok:
knôtky zhaslých myšlienok
pritkni k nim…
Ešte zaskoč k ručaju.
Vlnky kocky metajú
zo skaliek:
priek, smiech hlásky zvonnými;
požičiaš si na rýmy
hrkaliek…
Stadiaľ kukni do sádku,
postrež v práci čeliadku —
Pochýb niet,
včielky med zbierajú; lež
tí… či nemyslia si tiež,
bozk že med…?
Tu si spiatky, piesenko?
Jak ti bije srdienko!…
V páperie
schovaj hlávku v klietočke,
na hodvábnej šnúročke;
večer je.

--- KAPITOLA 40 ---

Dobre Slniečku, môž’ byť bujaré
Dobre Slniečku, môž’ byť bujaré:
v zime starúšik — mladoch na jare,
vykračuje si po nebies bralách,
za ovcami jak po prti valach.
Ako valach tam sivej na holi,
na blankytnom sa staví vrcholi,
pátra kol, sliedi zornicou vtáka:
čajs’ z bludíc-mladíc niektorú čaká…
Dobre Zemičke, môž’ byť veselá:
ako babuška v jeseň umrela,
za jedného však šťastného rána
z postieľky — zázrak! — hupla sťa panna;
tvár si umyla striebrom studienky,
učesala sa vánkov hrebienky,
oplecko z ľalíj, živôtok zlatý,
dúbravy sukňu obliekla v chvaty,
z hôr brňaja si veniec privila,
závoj spustila z hmly: a unylá,
v pohľade lásku v úplnku sladkú,
k novému tiahla so Slnkom sňatku —
Dobre im… Nám? Ech, človek ostarie,
omladnúť nemôž’ ani na jare:
napína struny — každá mu práska,
pohrebie v srdci — neziskrí láska…

--- KAPITOLA 41 ---

Čo deň kratšia vychádzka
Čo deň kratšia vychádzka,
kratší dych i kratší krok;
zdŕžať netra povrázka,
pohnať v diaľ či vozvysok
bič tiež darmo zapráska —
To náš dnešný obrázok.
Čo deň užší obzor náš,
slabší zájom, menší kruh,
či je zmyslom za čierťaž,
snáh koľajou a či túh;
a ak i dnu nazrieť máš:
srdce púšť, úhorok duch…
Slnko sadá za hole:
oblúk jeho, naša prť
rovno zahli v údolie —
Dňu pribýva siných čŕt;
za nami, hu! topole
sťaté — tôňa, či už smrť? —

--- KAPITOLA 42 ---

Z dom’ do dom’ chodí radosť veselá
Z dom’ do dom’ chodí radosť veselá
a zaklope: Či doma ste?
Oj, doma! (skríknu) na šťastie!
Nech sa ti páči dnu, si u cieľa…
A čosi-kamsi svitnú obloky
na počesť vzácnej návšteve;
a v hrách, pri hudbe, o speve
nastane jasot v dome vysoký.
A žiari, zuní pozdnej do noci
so zvukov slávou sláva sviec:
a vnútri samý šťastlivec,
všednosti putá zvrhli otroci.
Ples ustal len, až slnko bleslo naň.
Šla radosť. Kam včuľ zamýšľa?
k nám? hoj!… Ach, zas nás obišla,
hoc dvere stáli, srdcia dokorán…

--- KAPITOLA 43 ---

O láske spievať v zvečerenom veku
O láske spievať v zvečerenom veku
je ako sirý kvietok v jaseni:
z nív jarných zblúdil pustú na paseku,
viac bledne v líčku, než sa rumení —
Po máji v trúchnivom koreni!
O láske spievať pod šedivou strechou
je ako pablesk slnka v jaseni:
s pochybnou na nás usmieva sa techou,
hoc svieti, je jak tôňa studený —
Popol kde, po slávy plameni!
O láske spievať pod ľadovou kôrou
na srdci je jak v pozdnej jaseni
vták: pieseň začal, ponúkaný zorou,
aj zaseknul hneď, víchrom zmýlený —
Po plese v zamrzlom prameni!
Čo v mladosti sa neutkalo v piesne,
cit lásky, lúč i kvet: to v jaseni
stroskatie, dríšteľ je, lžistriebro pliesne;
div, ak sa v perly úcty premení —
Venček, ach, na hrobnom kameni!

--- KAPITOLA 44 ---

Dve obce schodím zavše prechádzkou
Dve obce schodím zavše prechádzkou,
dve naše dediny, jak známe ich,
si prísediace temer na dostrel
čo sestry prítulné: a zakaždým
mi srdce stisne bôľu kliešťami
a duch môj zahalí sa v zármutok;
tak popas očú po nich, sluchu tak
v nich napojenie na mňa pôsobí,
že chorý nasmrť, nohy v okovách,
v závrati hlavu, v ústach jedu chuť,
na sudbu šomrúc, preklínajúc svet,
sa domov navraciam… Veď, bohužiaľ,
na našich obciach včude nájde čŕt
príjemných návštevník, čo povrchne
nebrnká pozorom, lež vpustí ho
i zvislú pod strechu — a najmä ten,
kto vláknovím je duše spradený
s ich žitím cele, skutý s bytnosťou
ich každým srdca tepom. Mrákava
dlie na nich tône, lipnú roje škvŕn:
tá hustejšia než všetkých od štepníc
tam zliata tôňa, zažratejšie tie
i od kaluží, hnojníc ich; no tých
dvoch tôňa zhrubla k nepresvitnutiu,
jak rozpasená chmára jesene
maznákmi pľuty večne tehotná,
a škvrny ich až kričia vo svet, viac
než na ich stráňach spála podzimku,
tlač prstov smrti, hrdza, žlť i čerň…
I preto môj bôľ je tak žeravý,
tak krušný žiaľ môj —
V jednej okienka
zriem zadebnené zhusta u chalúp:
oslepli, chudinky, sú lazármi,
jak vídame ich sedať na trhoch
bez svetla v zreniciach; ba mŕtvoly
to vystavené zrovna, skrahnuté
na bezživotný neruch, s očima
zatlačenýma. Moc, ach, prázdnych hniezd,
moc prázdnych úľov, ach! — z nichž ulietla
vtač štebotná, včiel roje pracovných
z nichž utiekli — šli svetom opretek,
šli za pokrmom hoďas v neznámu
diaľ bezpočetných vzdušných záhybov,
ba za nesmierny val až morských vôd
šli s odvahou — Hja, chleba potreba
je najsilnejší chodák na svete,
najsmelší plavec, letáč najprudší;
cieľ jeden na očiach, ten s názvom ,chlieb‘,
a človek nezná v ceste prekážok…
Tým za cieľom šli hodné deti jej.
A ona, smutná dedín vdovica,
dňom-nocou stojí, čaká u cesty
a strežie návratu ich dychtive;
a miesto zraku pridŕža svoj sluch
ku prúdom vetra, nezačuje-li
z nich zábzuk včielky, vtáčka píšťalku…?
Veď, hľa, i jaro zase prikvitlo,
jas na čele a smiešok na perách,
s družinou celou, akú k službe má:
sťa zrkadlo by nebo nad sebou,
zem pod nohama mäkkým kobercom;
kol obskakujú vánky s pablesky,
potôčky tančia pred ním, kvietím hneď,
hneď perlami mu snietiac na dráhu;
na husliach vzduchu pochod hrá mu vtač
pri hájov sprievode; i záhrady
mu vyšli v ústrety, ho pozdraviť
šepotom lipy, kytky podať mu
jabloní v kvete — všetky v úboroch
sviatočných, po nichž svietia motýle
jak sponky, z drahokamov gombíkmi
hmyrkajú včielky a brnk! s obnôškou
do vonných komôr — Čeľaď lastovíc
tiež je tu z chvíľu: v tichých ústrešiach
poopravila hniezda dedičné,
a nové stavia práve v obrvách
nad zavretými chatŕč očami,
vše krídelkom ťuk! na ne spísknuc vše:
Otvorte! vŕtam — veru rozštiepim…
Len či tiež prídu i jej vtáčence,
jej včeličky? a kedy? ktorá jar
ich privedie či ktoré privedú
sem jaro samy? Či ich uvidí
tie pokladnice pusté napĺňať
tekutým zlatom, vlastným páperím
tie lôžka vystielať, ej, vetché už —?
Či nezdrží ich paša fariem tam,
veď mladá, bujná, zdravá, ale preds’
bez materinej dúšky? Podnebie
či neprimkne ich zvyku reťazmi,
hoc rodnej bez lásky — bo bez medzí
je, čistým, živným obzorom, kde hoc
i na hviezdach ľze hniezdiť, v ľudstva chór
vpliesť voľno i svoj prízvuk srdečný…?
Tak v túžbach čaká, tŕpne v pochybách…
V tej druhej zdá sa život vývodiť.
A predsa ťažko chorie; umelá
ju trávi nemoc. Vidím detvy roj,
jej pokolenie nové, omladu,
opúšťať húfne útulok, čo vraj
je ducha štepnicou. Ich postretám
a pozorujem, zo spolného jak
sa vylučujú kŕdľa, závozom
skerujúc domov: ako ovečky
vše večer. Všetko bučky, kvietky sú
naoko; svetlo zraku nebeské
im nepotiahla plácha slepoty
(ten hrozný neduh onej nešťastnej),
ni, ako badať ľze z ich postrehov,
hluchoty potrest nepriklopil im
bránice ušiek. Čakám na pozdrav
(preds’ starec má naň právo u dietok,
je hoden úcty ich vždy); avšak len
čo tkli sa klobúčkov a popod nos
čos’ zmrnkali, sa tlačiac povedľa —
Tu hľadím zaviesť s nimi rozhovor,
no nedajbože slovca vydostať
z nich: vzozreli len placho, osŕkli,
jak naschvál, dlánkou vtom či knižočkou
si ústka privrznúc; i ledaže
hnúc pliecky, bodré hlávky zalomiac,
jak kvietku, bučku vŕštek podťal bys’
zbočili ostýchave — alebo
až v strachu zvirgali — Ký porok to!?
Či zanemeli, nebožiatka, snáď? —
Jak slepota tam, tu zas nemota
prikľakla obec? Och, tak skáral si
ju, Bože, ukrutne! hlas vymknúc jej
zo tvorstva vravy… A preds’ nie ty! nie,
ty darca svetla jak, tak jazyka;
to svet tak chce — nač? on vie, všetečný
diel tvojich prerábač, on — Dosiaľ znel
z ustanovenia jeho zákaz pásť
na omladine horskej, po mostoch
hnať vo výcval, si bafkať u humien
a inou výstrahou; k nim mätežník,
pristavil novú, neslýchanú krem
v cmiteri nikde: viechu mlkotu —
Hej, prírody ty zvone! z riavy vĺn
čo ozývaš sa ako z šumu hôr,
z hrdielka konôpky jak z mrákavy
hromových hlasníc, z pŕsok v kolíske
jak z ňadier nebeských sfér hlbokých:
tu musíš puknúť, mlčať, onemieť —
Že prečo? nie mňa, sveta spýtaj sa;
a jestli spoveď bude nekajná,
pred jasnou slnca súdnou stolicou
s ním o celitosť samým vojdi v spor,
a rozkývaný pravdy pohnutím
od póla k pólu, srdcom na poplach
udierajúci, podvráť, prekrič ho,
mu dokáž živlu svojho prevahu…
… Ej-hej! tak zmizli rýchle spredo mňa,
jak pred ponočným kýmsi strašidlom.
A chúďatá — niet chuti im ni k hrám,
ku šantu: skalky hnijú po ceste,
veselie slávia vrabci vo štítoch;
tá porážka ich pošinula čajs’
i na údy. I s okolím sú už
v roztržke. Prijímajú chalúpky
ich s nevrlosťou, v uhloch so stonom
a s triaškou striešok; mráz až prejde sad,
jak pred mrazom by, pandráv háveďou,
a z vrcholcov tu sojka spustí smiech
im porúhavý, tu sám hlúpy hýľ;
i kvety tváre odvracajú vbok,
znak, ťažkajú si; ba i žihľava,
čo za rodinu má i suchý plot,
sa naježí, keď idú popri nej,
a ak len môž’ ich v nôžky popŕhli —
A matere ich čože? Zbierajú
do záster slzy, po nádvoriach priam
i rozsievajú — zrno, z ktorého
porastie pažiť večnej žaloby…
— Nuž, osudnejšie ktorá z osád tých
je dotknutá? zjav, ktorej urazil
ma citlivejšie? Ťažko rozhodnúť.
Len uvažujem v sebe, na bázni
halúzke srdce v trápnom klátení
sa ustavičnom: — Tá, ach, začína
mrieť bez vzkriesenia, klesať v noci klin
bez svitu… (A či mŕtvy zdanlive
to bude život, zvlečie hrudnatú
mohyly odev znenadála, bár
by po nebo sa zdvihla hrobľa jej?…);
kým oná aspoň vnadí nádejou,
že spadnúť dá raz beľmám okeníc
a uvidí si kŕdeľ za kŕdľom
prilietať svojeť s jarom na krielach
nezmornej túhy po domove… (Či
i to je iba sebaklam, sen?…) Ech!
nehĺbam ďalej, prorok žalostný,
nie; šmieram dumy olovnicu — — Len
na sudbu šomrúc, preklínajúc svet,
sa vraciam domov, nazad v pustoveň,
hrýzť na uzle, čo neviem rozmotať…

--- KAPITOLA 45 ---

Tu, rodný domku milý
Tu, rodný domku milý,
u tvojich stojím vrát.
Som prišiel — čas sa chýli —
raz navždy v tejto chvíli
sa s tebou rozžehnať.
[
30
]
Raz ešte vďakou spučiť
na mysli v uznaní:
v slov kytke ti ju vručiť,
a s tým ťa odporučiť
do božej ochrany —
Že vojsť dnu?… tomu kvôli
i forteň dokorán?
Veď tiahne ma — ni voly —
lež bolí, ach, ma, bolí
i pod prícelom rán!
Že aspoň obzrieť kúty,
jak vtáčik preletel
by chyžkou — ? Ó, lós krutý!…
Viem, každý želie, smúti,
sĺz, tône nositeľ…
Kolíska v ktorom stála —
Ó, hniezdo! sladkých plást
snov… Áno! Bohu chvála,
i žiaľ však: — ach, tak malá
z nich splnu došla časť.
Kozúbček — vzácny vari?
Ó, známosť s písmeny
ja urobil v tvár z tvári,
hej, v jeho zlatej žiari!
Ach, snáď už zvalený…
Stôl: oltár — v búrok prasky
štít, prístav trôfalý —
Môj Bože! uzlíš zväzky:
a kde sú, k hodom lásky
čo k stolu sedali? —
Kde mladoň plány snoval,
len pohľad na koľaj —
Ó, najhviezdnejšia z povál!
viem, čas ju premaľoval…
Nie! dnu ma nevolaj.
Dosť sa mi dojmy vnuklo
v tú z návštev poslednú,
dosť stadiaľ, povypuklo —;
ba srdce by mi puklo,
nech octnem sa tak dnu!
Tie stienky otriaslo by,
by kľakli bojsa tiež
od kviľby, od žaloby;
v nás beztak hostia mdloby,
sme oba starci, vieš.
A čoviac — oči klopí
i moje svedomie.
Jak? čas že druh potopy…?
My sami predkov stopy
stierame vedome!
Nie, nepozývaj dnuka;
čo z toho obom nám?
Len trýzeň väčšia, muka —
Šťuk! okno — ktos’ snáď kuká?
Ach, pre mňa západ tam!…
Nuž, len tu, stánku drahý,
sa lúčme na pár chvíľ,
bár rád bych prežil vzťahy,
rád kľučky tie, tie prahy
už aspoň pohladil —
Tu vyčuj v slovách čulé
stých povdiak pocity
za dobrá — pominulé,
môj požehnaný úle!
azúre záštity!
Tu… Aj už padá šere
mrk: popol odveký…
Ha! cudzák zaprel dvere,
i výhľad mi už berie — —
Buď zbohom naveky!
[
30
]
rozžehnať sa
— rozlúčiť sa

--- KAPITOLA 46 ---

Zastali sme — na chotári
Zastali sme — na chotári.
Kam? — vpred? na to, ej! sme starí;
vzad? sťa raci? — hádam k jari…?
nikam! ani o krok —
Zdúpnieme sťa omráčení,
stĺpkom zrak, tvár farby mení,
ačpráve beh prirodzený…
Mladým patrí pokrok!
Vyriekli sme, čo sme znali
o tom v blízku, o tom v diali:
k zlatu sme sa dobývali,
prišli — na olovo —
Ďalej čičrať nejde k duhu;
no a márnosť značí púhu
vo bludnom sa točiť kruhu…
Mladým patrí slovo!
Prežili sme valné letá,
skúsili až okruh sveta;
z púte, z námah do omdletia
výnos, toť! i vývod.
Zostali nám prázdne dlane,
hnáty — smrť sa vešia na ne —;
zbudla tŕpnosť, odriekanie…
Mladým patrí život!