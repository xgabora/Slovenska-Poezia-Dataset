--- KAPITOLA 1 ---

Juhoslovänom
Hoj, zavisli čierne mraky
nad bielym Balkánom:
Zle je, zle je, nedobre je
balkánskym Slovänom.
Tam ten Turčín kliaty
šliape na kríž svätý;
tam brať naša drahá
hynie rukou vraha:
Už je čas;
trúby hlas
volá v boj za slobodu:
Bože, daj,
Bože, daj
šťastia vášmu národu!
Srb i Bulhar verne brat pri bratu stoj,
a sláva ovenčí víťazný váš boj.
Hoj, zabúria čierne mraky
nad bielym Balkánom:
Zle je, ale bude horšie
balkánskym Slovänom:
Blysnú ostré meče,
prúdom krv potečie:
Lež rodu za slávu
rád dá junák hlavu.
Už je čas;
trúby hlas
volá v boj za slobodu:
Bože, daj,
Bože, daj
šťastia vášmu národu!
Srb i Bulhar verne brat pri bratu stoj,
a sláva ovenčí víťazný váš boj.
Hoj, zaniknú čierne mraky
nad bielym Balkánom:
Zle je, ale bude dobre
balkánskym Slovänom.
Deň po noci svitne,
vlasť im zas vykvitne,
a sláva omladne,
a vrah Turčín padne.
Už je čas;
trúby hlas
volá v boj za slobodu:
Bože, daj,
Bože, daj
šťastia vášmu národu!
Srb i Bulhar verne brat pri bratu stoj,
a sláva ovenčí víťazný váš boj.