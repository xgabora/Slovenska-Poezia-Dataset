--- KAPITOLA 1 ---

K hodom slávy
[
1
]
[
2
]
Zaznelo slovo od východu —
zdúpnel, zaskučal starý svet;
mráz zimný objal zem i vodu —
slovanská krv stala kypeť!
Kto sa to ozval? Neznáte Ho?
Neznáte hlas ten z dávnych dôb —
čo surmou znejúc dňa súdneho
tisícletý prelomil hrob?
To génij Slávy. On velikán,
vzlietnuv z našich karpatských brál,
zatočil kolo ponad Balkán,
nad Bielu Horu, nad Ural.
A kade letí, všade svitá;
na ňom zraky miliónov,
mlaď víta si v ňom Svätovíta,
víta slávu budúcich dňov.
V strachu teší sa noci plemä:
„To meteor, mam étera!
Nebojte sa! — netkne sa zeme —
to jak skrslo, tak umiera!“ —
Tak letel On nebom holubím.
I uzrevši ho v sláve zôr,
mať Moskva vstala s srdcom ľúbym
otvárať mu svoj zlatý dvor:
„Vojdiž! — Tu tvoje voľné pole,
tu oltár, oheň, čistý zdroj,
tu národ, junač dobrej vôle —
tu štít i pravdy strašná zbroj!“
A tu, zázrak v krajne zázrakov,
sadnúc na svoj súdený trón —
ľúbosti dúhou sedmorakou
Východ i Západ objal On.
I k hodom volá, k hodom Slávy,
Slavian bratov, vesmír celý:
a cez víchry, blesky, mrákavy
bratia rodní doleteli.
„My tu v objatí Slavian deti,
nech živly zemské vztekom vrú,
my nesieme Jemu k obeti
i život svoj i svoju krú!
My tu, pod kriedly nášho Génija,
rodmi všeľudstva obstatí,
svätíme deň znovuzrodenia
a prijímame krst svätý!
Svieť, Génij, svieť nám oko Tvoje,
ruka Tvoja blahoslav nám
i veď nás cez púšť i cez boje
v zasľúbený to Slávy chrám!“ —
Nuž svet! — či to blesk meteora?
či mámivý mladosti tieň?
To lásky, viery čistá zora —
a so zorou tou Slávy deň!
Páč! — jak veľká tá zem Sloväna,
tak veľká jeho úloha:
v bratoch ľúbiť ľudstva plemená
a v ľudstve — milovať Boha! —
R. 1867
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
Štiavnica 1867. Pôvodne nazval ju Pozdrav k prvším Slávy hodom (rukop. 1873 a pozd.),
          neskoršie slovo Pozdrav prečiarkol a pomenoval K hodom Slávy (rkp 1879). Vyšla až v
          Spevoch, predtým ju Botto (alebo niektorý redaktor) neodtlačil zrejme z politických
          príčin, ako vidno z listu Pokornému z 1. februára 1880, kde píše, že ak by sa Pokornému
          zdal tento „kus“ závadným, môže vystať (pozri str. 509 týchto poznámok).