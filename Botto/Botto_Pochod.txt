--- KAPITOLA 1 ---

Pochod
(Ponáška na Petőfiho.)
[
1
]
[
2
]
Hor’ sa, Slovák, čuj otčinu!
Tu čas pravý — maj sa k činu!
Miera kliatby dosiahnutá:
či chceš voľnosť, a či putá?
Pánu Bohu prisahám,
že sa priahať viac nedám.
Rabmi sme od tisícletia,
kliatby dedov na nás letia,
že ponad ich voľné kosti
štŕka puto nevoľnosti!
Pánu Bohu prisahám,
svojať v rabstve nenahám.
Šabľa, šabľa! nie okovy —
pristane ver junákovi:
kto chce, nech si putá nosí,
do rúk, bratia, šable, kosy!
Pánu Bohu prisahám,
rod svoj trýzniť nenahám.
A čo je to za človeka,
keď mrieť treba, čo uteká,
čo mu milšia biedna hlava,
než národa jeho sláva?
Pánu Bohu prisahám,
že svoj národ nenahám.
Hore, Slovák, vstávaj hore!
Zjasnie Kriváň v rannej zore;
čo nám časy zlé nasiali,
nech krv zmyje, oheň spáli!
Pánu Bohu prisahám,
národ v putách nenahám.
Potom naše tiché hroby
vencom vďačný vnuk ozdobí;
vzdychne, padnúc na kolená:
Daj im, Bože, oslávenia!
Pánu Bohu prisahám,
za vlasť, národ život dám!
R. 1848
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
Ponáška na Petőfiho (na báseň „Talpra, Magyar!“, veľmi populárnu, ktorá vznikla v
          revolučných bojoch 1848). Je to vôbec druhá uverejnená báseň Bottova (prvá bola
Hrob
, viď tam). Vyšla v Lichardovej Domovej pokladnici, kalendári
          na rok 1851, str. 249 — 50 v oddieli XII, Básnická záhradka I, Pěsničky slovenských
          bojovníkúv, ako číslo 11: „Prísaha Slováka“. Lichard prehodil poznámku pod čiarou tak, že
          Bottovi pripísal nasledujúcu báseň Hor sa! (Púvodce J. B. — Zpívá se jako chorvátska: Nak
          se hrušti šaka male) a na Bottovu báseň napísal: Púvodce nepovědomý. Malo byť naopak. Azda
          preto Rizner v Bibliografii I, str. 187 pripísal Bottovi obidve. V tomto najprvšom známom
          texte má Botto refrén
Pánu Bohu prisahám,
že trún, národ nenahám.
Prispôsobil ho teda politicky na účasť slovenských dobrovoľníkov po boku Viedne.
          Petőfi má refrén: A Magyarok Istenére esküszünk, hogy rabok tovább nem leszünk (Prisaháme
          na Boha Maďarov, že ďalej nebudeme otrokmi). — No Botto potom refrén menil:
Pánu Bohu prisahám,
že viesť v putách nenahám,
že si voľnosť vziať nedám,
že sa priahať viac nedám,
že rod v rabstve nenahám
a pod.
V rukop. Sobr. spevov 1873 je pod názvom Postup, z r. 1879 Pochod, ktorý názov potom
          ostal pre Spevy.
Táto Bottova „ponáška“ mala svoje osudy. Zhrnul ich Škultéty vo vydaní Spevov r. 1909,
          str. 174, kde takto odôvodňuje, prečo Pochod vynechal:
„Básne
Pochod
nieto v tomto vydaní Spevov; na mieste, ktoré bolo
          pre ňu určené, rozpovieme stručne toho príčinu.
Roku 1848 účinky parížskej revolúcie neodolateľne zasiahli najmä Strednú Európu. Vo
          Viedni 13. marca ulica zastarela sa do politiky takým spôsobom, že vojenský hlavný veliteľ
          uznal za potrebné dať strieľať. Ale krv už neodstrašila; ba naopak: ranených nosili
          ukazovať po meste, meštianstvo pripojilo sa k pohybu, študentstvo žiadalo si zbraň a do
          cisárskeho hradu posielali jednu petíciu po druhej. Za 40 rokov všemohúci Metternich bol
          prinútený odstúpiť, a nasledujúceho dňa v tajnosti i utiekol z mesta.
V Pešti mládež na tretí deň, 15. marca, vystúpila s programom, v ktorom do dvanástich
          punktov zloženo žiadala rovnosť, slobodu a bratstvo. Petőfi rečnil svoju novú báseň
Talpra, Magyar!
(Hore sa, Maďar!)
Nevedno, či hneď roku 1848, či len nasledujúceho, ale iste ešte v revolúcii Ján Botto
          preložil do slovenčiny Petőfiho báseň, napísanú na 15. marca: preložil ju tak, že miesto
          Maďara postavil v svojom slovenskom texte meno: Slovák.
Hor’ sa, Slovák, čuj otčinu!…
Bottovo poslovenčenie Petőfiho básne tlačou vyšlo prvý raz v
Domovej
            pokladnici
, kalendári na rok 1851. Od tých čias tlačilo sa mnoho ráz;
          menovite vo
Venci
slovenských národných piesní 1862, v
Slovenskom spo1očenskom spevníku
1871, v sobraných
Spevoch Jána Bottu
1880, vo
Venci slovenských národných
            piesní
1897, v
Národnom Spevníku
1897 a v rozličných
          populárnych vydaniach slovenských. Roku 1901 báseň vyšla i v
Zábavných a
            poučných knižkách
, a z akéhosi nedorozumenia, z nepováženia, že báseň patrí k
          histórii udalostí roku 1848 a že je vlastne prekladom básne maďarskej, básne Alexandra
          Petőfiho, tu bola zažalovaná; Miloša Pietra, redaktora
Zábavných a poučných
            knižiek
, preto, že „uverejnil“
Pochod
i báseň
Bije zvon slobody
, odsúdili na tri dni štátneho väzenia.
Teraz, vypúšťajúc knihu Jána Bottu v novom vydaní, jednako mali sme úmysel nevynechať
          ani tejto básne. Z jednej stránky preto, že išlo nám o úplné vydanie, z druhej stránky
          však, že báseň Pochod patrí k histórii udalostí roku 1848. Okrem toho v prvotnom
          spracovaní refrén znel:
Pánu Bohu prisahám,
že sa priahať viac nedám!
Tak končila sa každá strofa. Pre súborné vydanie svojich Spevov roku 1880 Botto
          varioval refrén a zakľúčil báseň slovami:
Pánu Bohu prisahám:
za vlasť, národ život dám!
Ale keď už mali sme vytlačený tento hárok, proti Kníhtlačiarskemu účast. spolku začalo
          sa súdne pokračovanie z tej príčiny, že vo Venčeku slovenských národných piesní, ním roku
          1908 vydanom, obsažená je i báseň Pochod. V Zábavných a poučných knižkách, kde stihol ju
          súdny výrok, báseň bola síce vytlačená ešte s tým pôvodným refrénom a v tom znení vyšla i
          vo Venčeku roku 1908; jednako vydavateľstvo nepokladalo za možné prijať ju do tohto
          súborného vydania ani podľa novšieho, zmeneného textu, a namiesto už vytlačeného hárku
          Spevov dali sme nový, s týmto vysvetlením pre tých, ktorí by hľadali vynechanú báseň.“
Toľko Škultéty.
Pridávame ešte citát zo Zápisnice 8. zasadnutia literárneho odboru Kníhtlač. úč.
          spolku v Martine z 24. mája 1909, bod 7: „Vo svojom zasadnutí dňa 9. februára t. r.
          literárny odbor uzavrel, aby z Bottových „Spevov“ vynechala sa báseň „Pochod“, pre ktorú
          Kníhtlač. uč. spolok má teraz proces, poťažne aby sa patričný (11.) hárok znovu vytlačil a
          p. red. Škultéty napísal primerané vysvetlenie. Toto sa i stalo, avšak vo vysvetlení p.
          Škultétyho sú citované doslovne tri verše zo zažalovanej básne, následkom čoho vyskytla sa
          obava, aby prípadne i pre tento citát nebola pozdvihnutá proti vydavateľom žaloba.
          Predseda žiada teda mienku lit. odboru. Po dlhšej výmene náhľadov odbor odporúča i tieto
          citáty i patričnú časť hárku ešte raz dať vytlačiť.“ (Prítomní boli na tomto zasadnutí:
          Jozef Capko, Andrej Halaša, Svetozár Hurban, Jozef Škultéty, Gustáv Izák, Pavel Socháň,
          Ján Párička, Ján Straka.) Zdá sa, že nešťastný hárok tlačili trikrát. (Zápisnica je v
          Archíve Matice slovenskej.)