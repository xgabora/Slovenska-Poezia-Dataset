--- KAPITOLA 1 ---

Kraj ty môj zahodený
Kraj ty môj zahodený,
pusté priestory,
senokos nekosený,
lesy, kláštory.

Domce sa nachýlily,
všetkých — päť je snáď!…
Ich strechy pozlátila
červánková hať,

pod slamou — riasou bledou
cifry rezané,
vetríček v pieseň šedú
slnce privanie.

A vrany v okenice
bijú krídlami,
hložie jak metelica
kýva rukávmi.

Nie bájka je to v kroví,
cesty života,
čo večer pútnikovi
tráva šepotá?
(1914)

--- KAPITOLA 2 ---

Kaluže a blatá
Kaluže a blatá,
nebies modrý šat.
Lesík chvojou zlatou
počal vyzváňať.

V šticiach stromov jasá
sojka cvengotom,
temným jedliam zdá sa,
že to koscov shon.

Po luhoch voz škripí,
náklad ťahá sa —
vôňou suchej lipy
páchnu kolesá.

Píska vietor v dutí,
poslúcha ho háj…
Kraj môj zabudnutý,
rodný ty môj kraj!
(1914)

--- KAPITOLA 3 ---

Sní sa mi kraj milovaný
Sní sa mi kraj milovaný,
stohy slnca rieke v lone…
Stratiť sa — tak žiada sa mi
v zeleni tej tisíczvonnej!

V medziach, poliam ku okraju
rezeda a riasa kašky.
Nad nimi si vyzváňajú
vŕby — krotké mníšky — krásky.

Blato fajčí mrákavami.
Na nebeskej čmud je vážke.
Pre niekoho s tajnosťami
skrývam v srdci mysle ťažké.

Všetko vítam, všetko prijmem.
Žitie oddám v každú chvíľu.
Prišiel som ja na túto zem,
aby skorej opustil ju.

Sožatá zem, háje holé.
Od vody hmly vlahou zvialo.
Slnce za belasé hole
kolieskom sa skotúľalo.

Vzrytá cesta ticho drieme.
Dneska sa jej o tom sníva,
do zimy že od jesene
už len málo času zbýva.

Ach, i ja som v tie hmly šedé
počul včera zvoniť stráne:
Červenkastý mesiac — žriebä
zapriahal sa v naše sane.
(1914)

--- KAPITOLA 4 ---

V chate
Cítiť pri prahu kvas z diežky,
vôňu kyprých ostružlín,
nad výklenkom tučnej piecky
šváby lezú do škulín.

Nad trúbou sa sadze nesú,
popol svil sa po nitke,
na lavičke složené sú
soľ a vajcia v ošítke.

Mať sa skláňa, nie je vstave
zazrieť, čo kto uloví,
na mlieko sa kradne práve
starý kocúr k chlapcovi.

Nepokojne kvočky kvočú
po dvore a nadchnutí,
slúžiac svoju hlučnú omšu,
zaspievali kohúti.

Lomoz vniká cez okience
do kôlne, od hurhaju
v strachu chlpaté sa štence
za chomúty skrývajú.
(1914)

--- KAPITOLA 5 ---

V kraji tom, kde žíhľava sa kloní
V kraji tom, kde žíhľava sa kloní
k plotu z jelšiny,
pod vŕby sa učupily domy
malej dediny.

Na poliach tam za húšťami luha
v zeleň v diaľ a šír
ľahla cesta piesočnatá, dlhá,
do hôr na Sibír.

Stratilo sa Rusko v Moldve, Čude,
zato nemá strach.
Idú, idú po tej ceste ľudia,
ľudia v okovách.

Všetko zlodeji a zabijači,
aký osud ich.
Rád mám, rád mám ja ich smutné oči,
prepadnutý slych.

Radosti zlo v zabijačoch žiari.
Plní prostoty
krivia sa v ich počernelej tvári
popolavé rty.

Jednu myseľ zamiloval som si:
V srdci čistý som,
ale vytasím nôž na kohosi
v piesku jesennom.

I mňa po tom piesku, po pahorkoch
povedú v tú diaľ,
aby som si na krku so svorkou
zamiloval žiaľ.

A keď s úsmevom a mimochodom
vypnem svoju hruď,
jazykami slíže nepohoda
prežitú mnou púť.
(1915)

--- KAPITOLA 6 ---

Tam za sčernelou priadzou lesa
Tam za sčernelou priadzou lesa,
blankytom ako nevädza,
jahniatko kučeravé — mesiac
sa v svetlej tráve prechádza.

V jazero tiché s osikami
sa jeho rožky bodajú,
a zďaleka, tak vidí sa mi,
brehami vody hýbajú.

Step pod zeleným baldachýnom
vetvami hložia kadí dym
a na svahoch tam za dolinou
plamienky obvité sú ním.

Ó, krajina, kde bodliak šuští,
ty srdcom podobná si mi,
i tvoje polia, tvoje húšte
sú plné žiaľmi slanými.

Hej, v smútku podobní sme sebe,
zabudnúc, kto nám druh, kto vrah,
túžime po ružovom nebi
a po belasých mrákavách.

I tebe s modravej tej šíre
tak strašne ukazuje mrk
i putá tvojej Sibírie
i uralského chrbta hrb.
(1915)

--- KAPITOLA 7 ---

Žiť v rodnom kraji ustal som
Žiť v rodnom kraji ustal som
a za pohánkovými lánmi
smútiac tak nechám rodný dom,
jak tulák pôjdem v cudzie strany

bielymi kučerami dňa,
kým úbohú ja chatrč zočím.
Druh milovaný už na mňa
svoj nožík zpoza sáry točí.

Jar teplým slnkom obvije
mi púť, kde luh sa rozzelenie.
A tá, čo v pamäti mi je,
aj od prahu ma odoženie.

Zas v otcovský sa vrátim dom
a poteším sa v cudzej sláve.
V zelený večer pod oknom
odvisnem vlastnom na rukáve.

A šedé vŕby pri plote
naklonia hlavy roznežnene,
bez mytia, pri psom štekote
do čiernej zahrabú ma zeme.

A mesiac bude plávať, kmit
potratí po jazerách veslá.
A Rusko bude ďalej žiť,
pri plote nariekať a plesať.
(1915)

--- KAPITOLA 8 ---

To nie darmo dulo vetrom
To nie darmo dulo vetrom,
búrka šla a dážď nás myl,
ktosi tajný tichým svetlom
oči moje napojil.

Z láskavosti jarnej čejsi
v hmlách mi prišlo oželieť
cudzí, ale najpeknejší,
záhadočný ešte svet.

Neľaká ma nemá mliečnosť,
neľaká ma hviezdny strach.
Milý mi je svet i večnosť,
ako rodičovský prah.

Blaženosť i sviatosť v nich je,
svetla jas z nich vyviera.
Rudým makom západ bije
po modrom skle jazera.

Do obilnej do zelene
chce sa mi riecť nakrátko:
Líže nebo otelené
svoje rudé teliatko.

Nehrodiť, nešliapať v húštiach červených
lobody — za stopou, kdes’ chodila.
So snopom vlasov tvojich ovsených
naveky si sa mi odsnila.

V koži si rudú šťavu jahôd mala,
bolas’ tak krásna, plná nieh,
na západ ružový sas’ podobala,
lúčistá, biela ako sneh.

Zrná sa z tvojich očí posypaly
a jasné meno stajalo sťa zvuk,
no v dokrčenom šále pozostaly
vône medu od nevinných rúk.

V  tichý čas, keď na streche si zore
jak mačiatko myjú ňufáčik,
teba čujem v krotkom rozhovore,
ty si spev vôd, ty si vetra vzlyk.

Hoci mi niekdy svetlé mrky svedčia,
žes’ len mysľou, piesňou bolas’ ty,
ten, kto smyslel hybký stan tvoj, plecia,
priložil rty k jasnej tajnosti.

Nebrodiť, nešliapať v húštiach červených
lobody — za stopou, kdes’ chodila.
So snopom tvojich vlasov ovsených
naveky si sa mi už odsnila.
(1915)

--- KAPITOLA 9 ---

Opustil som svoj rodný dom
Opustil som svoj rodný dom
i holubiu Rus zanechal,
tri hviezdy, breza nad prúdom
materi starej hoja žiaľ.

Sťa zlatá žaba rozpľasla
sa luna na vôd hladiny,
otcovi jabloň natriasla
do brady kvety — šediny.

Ja neskoro sa vrátim už!
A fujak prejde nejeden.
Však bude strážiť starú Rus
na jednej nohe starý klen.

Viem dobre, že je radosť v tom
ľnúť k dažďu listov — bozkami.
To preto, že ten starý strom
hlavou tak podobá sa mi.
(1915)

--- KAPITOLA 10 ---

Pieseň o psovi
V búdke, — bola ranná chvíľa,
na otiepkach slamených
sedmoro ich okotila,
sedem šteniat ryšavých.

Do mrku ich prilaskala,
pričesala jazykom,
teplá, snežná strujka s’ liala
pod jej teplým životom.

Na večer, keď liezly sliepky
prenocovať na svoj pánt,
do vreca ich vložil všetkých
sedem zamračený pán.

A keď behom za ním tašla
so záveja na závej,
hladina sa dlho triasla
vody nezamrznutej.

Keď už ledva išla zpiatky
lížuc bok si popri tom,
mesiac nad hrebeňom chatky
videl sa jej šteňaťom.

Škúliac k nebu, ako keby
sa jej prekrásny sen snil…
Mesiačik sa kĺzal v nebi
a za kopcami sa skryl.

Sťa keď hádzali jej skaly
miesto chleba z posmechu,
tak psie oči skotúľaly
sa hviezd zlatom do snehu.
(1915)

--- KAPITOLA 11 ---

Krava
Stará. Vypadaly zuby.
Svitky rokov na rohoch.
Honelník jej býval hrubý
po poliach a záhonoch.

Neláskavé srdce k šumu,
myši pištia po kútoch.
Dumá ona smutnú dumu
o teliatku bielych nôh.

Nežičili matke synov,
prvá radosť iba žiaľ.
Na kole tam pod vrbinou
vetrík kožou zatrepal.

A na pohánkovom siatí
onedlho tak i ju,
zaosídliac šiju kati,
povedú a zabijú.

Žalobne a smutne aj jej
do zeme sa votkne roh…
Maria sa jej biele háje
pri zelených trávnikoch.
(1915)

--- KAPITOLA 12 ---

Líška
A. M. Remizovu
Na rozbitej nohe prikrivkala,
pri diere sa v prsteň skrútila,
krv jej v snehu prúžkom lemovala
hlavu ospalú, čo sklonila.

V dyme sa jej ešte maril výstrel,
knísaly sa v očiach húštiny,
vietor huňatý, keď náhle zbystrel,
lístočkami sypal zvonnými.

Ako ďatel nad ňou hmla sa mihla,
mokrý, lipký, ružový mrk bol.
Hlava sa jej naľakane zdvihla,
na rane jej jazyk ochladol.

Žltý chvost sťa plameň na sneh klesol,
v pysku — chuť, jak mrkva nahnilá…
Závan inovať a hlinu niesol
a krv cez zuby sa cedila.
(1916)

--- KAPITOLA 13 ---

O priateľoch, o veselých
O priateľoch, o veselých,
o poliach, o postriebrených
zasmútila ako holub
radosť rokov osamelých.

Chytá pamäť zobáčikom
v prvom snehu kĺzku saní,
opozdené kačky s krikom
ako tiahnu nad lúkami.

Pod oknom od jedlí v rade
naťahujú tône ruky.
U vôd tichých v chrupkom ľade
z fajočky si kadia lúky.

V ústach cítim zápach od tráv.
Ľahkým dymom na úhory
šle deň ďaleký svoj pozdrav,
čo jak višne láskou horí.

Kadidiel med nech vám vanie!
Pokoj s vami, hory, nivy!
Všetko prijmem s usmievaním,
ničoho nie žiadostivý.
(1916)

--- KAPITOLA 14 ---

Si prvým snehom razím cestu
Si prvým snehom razím cestu,
mám v srdci kvety mladých síl.
Večer mi modrou sviečkou hviezdu
nad mojou cestou zapálil.

Neviem, mrak je to a či svetlo?
Vietor, či kohút spieva v kroch?
Labutí azda hajno slietlo
a zimou sedí po luhoch.

Z hladkosti jasnej blesky sršia.
Ľahučký mráz mi hreje hruď.
Briez obnažené biele prsia
chce sa mi k srdcu privinúť.

Ó, veselosť tých snežných polí!
Ó, driemajúca lesná mať!…
Okolo bedier vŕbok holých
chce sa mi svoje ruky späť.
(1917)

--- KAPITOLA 15 ---

Zobuď ma, zobuď na svitaní
Zobuď ma, zobuď na svitaní,
ty trpezlivá moja mať,
ja pôjdem cestou za vŕškami
drahého hosťa privítať.

Dnes uvidel som v hustom lese
na lúke veľkých kolies sled.
Pod mračnami, čo vietor nesie,
sa zlatú jeho dúhu skvieť.

Na úsvite sa zajtra mihne,
sotiac si čiapku — mesiac v stín,
a kobyla zas hravo švihne
nad poľom chvostom červeným.

Zobuď ma, zobuď v chvíle ranné,
komoru osvieť svetielkom.
Hovoria, že sa skoro stanem
najlepším ruským básnikom.

Ospievam teba s hosťom mäkko,
pec našu, kohúta i stav…
Na piesne liať sa bude mlieko
hnedočervených tvojich kráv.
(1917)

--- KAPITOLA 16 ---

Dnes moja láska nie je tá
Kľujevu
Dnes moja láska nie je tá.
Ach, rozumiem ti, mrzí ťa už,
že ešte metla mesačná
nerozfŕkala veršov kaluž.

S hviezdami, čo si v očiach mal,
si žialieval a si sa bavil,
dedine srdce vyspieval
a v srdci domec nepostavil.

Ten, kohos’ čakal v nočnej tme,
jak predtým prešiel mimo krova.
Ó, priateľu, čie pramene
zlátily rozspievané slová?

Ó, načo o slnci ti pieť,
raj neuvidíš v okne skvúci…
Tak mlyn vše krídlom máchajúci
nemôže s pôdy uletieť.

Pretančil, preplakal jarný dážď nebom,
už búrky neni.
Nudné je dvíhať tie zraky s tebou,
Sergej Jesenin…

Nudné počúvať pod neba stromom,
jak šumíš krídly,
dedovské hroby pesničiek zvonom
nezobudíš ty.

Zachytily už, sviazaly slová
diaľku tvojich dní,
nie vo vetre — v ťažkých sväzkoch znova
sen tvoj zazvoní.

Usadne ktosi, vyhne plecia ktosi,
natiahne prsty,
tvoj večer blízky, rudý pre kohosi,
nepotrebný s’ ty!

Briusova, Bloka možno rozkolíše,
vzruší aj iných,
no zato vyjde deň a padne s výše
zlatý okamih.

Zem nezmení sa nikdy od nápevu,
list nezašuští,
priklincovaný budeš navždy k drevu
s rudými ústy.

Naveky prestrel hluché svoje dlane
tvoj Pilát hviezdny…
Nechže príde Lamazabachthani,
deň môj posledný!

--- KAPITOLA 17 ---

Nad rudým večerom sa cesta zamyslela
Nad rudým večerom sa cesta zamyslela,
kry jarabín sú tmavšie hlbiny.
Čeľusťou prahu starká — izba biela
prežúva vonnú striedku tíšiny.

Jesenná chládež láskavá a krotká
hmlou prikráda sa k ovsu, ku dvoru.
Chlapčisko žltovlasé zpoza okna
vypučil okále na kavčiu hru.

Objímuc trúbu, na povale iskrí
zelené uhlie z piecky ružovej.
Kohosi niet a vietor tenkopyský
o duši šepce dávno zhynulej.

Už ktosi viacej pätou nepošliape
list štrbavý, po tráve po zlatej.
Vzdych žiaľny tíchnuc tenkým zvukom lape
a celuje kľuv sovy chochlatej.

Vše hrubšia tma. Tam v chlieve pokoj, ticho.
I bielu cestu už hrob klzký vzal…
Jačmenná slama kdesi nežne vzdychá,
čo visí z pyskov klátiacich sa kráv.

--- KAPITOLA 18 ---

Vy piesne, piesne, o čom kričíte?
Vy piesne, piesne, o čom kričíte?
Či azda nemám už vám viac čo dať?
Bieleho mieru nitky rozvité
sa učím v svoje vlasy zapletať.

Chcem prísnym byť a tichým. Tíšine
sa od hviezd učím, tie sú tiché už.
Je dobre popri cestách vrbine
stojačky strážiť driemajúcu Rus.

Je dobre samému sa túlať v čas
mesačný trávou v mrky jesenné
a sbierať cestou potratený klas
do schudobnelej duše — kešene.

No nelieči ma modrosť roviny.
Ach, piesne, piesne, jak vás zabudnúť?!
Ten večer metličkami zlatými
predo mnou čistí rovnú moju púť.

Radosťou sa mi srdce rozcíti,
keď čujem mrúci vo vetríku krik:
— Ty žijúci, ty, buď len chladným ty,
tak ako zlato jesenné je líp.
1917

--- KAPITOLA 19 ---

Pieseň o chlebe
Hej, ty krutosť, aká surová si!
Len ty vedieš k ľudským strádaniam.
Režú, režú srpy ťažké klasy,
ako režú hrdlá labutiam.

Naša roľa je už dávno známa
s rannou triaškou augusta, keď srp
poskášal a v snopoch leží slama
a snop každý je jak žltý trup.

Ako máre plnia snopmi káru,
vezú v hrobku — v záčin stodoly.
Revúc sťa pop na kobylu starú
uctí kočiš pohreb mŕtvoly.

Potom opatrne a nie v zlosti
stelú na zem ich jak na posteľ,
zatým cepmi malinké ich kosti
vybíjajú z chudorľavých tiel.

Nepomyslia, ani neuvážia,
že tá slama je tiež telom snáď…
Ľudožrútke mlynici ho vrazia
v hubu pod zub kosti rozžuvať.

A zakvasiac mletie naposledy,
pečú koláče a rôznu slasť…
Ľa, a vtedy vchodia biele jedy
v žalúdka džbán zloby vajcia klásť.

Skrášliac každý úder pečivami,
hustiac vôňou hrubosť žencovu,
žerú, žerú oni mäso slamy,
otravujúc črevá žernovu.

Pištia v kraji ako zimné časy
zlodej, zabijač a šarlatán…
Od toho, že srpy režú klasy,
ako režú hrdlá labutiam.
(1918)

--- KAPITOLA 20 ---

Zlaté listy krúžia dookola
Zlaté listy krúžia dookola
v zružovelej vode u plesa,
jakby kŕdľom motýlikov boly,
ktorý v strachu k hviezdam nesie sa.

Žlté doliny tak srdce tešia,
vľúbil som sa do večerných chvíľ.
Vietor — chlapec po samé až plecia
bujné vlásky briezky oholil.

V údolí i v duši chladnú vany,
stádo oviec, modrosť večera,
zmĺkla záhrada a za vrátkami
zvoní hrkálka a zamiera.

Nikdy som tak chtíče nepremohol,
šetrnosť zas neprišla mi vhod…
Keby som sa ja tak hodiť mohol,
ako vŕba do ružových vôd.

Keby, na stohy sa smejúc čiesi,
mohol hubou slamu luny žrať…
Moja tichá mladosť, kde si, kde si —
neželajúc nič mať všetko rád?
(1918)

--- KAPITOLA 21 ---

Ó, kraj, ty s dažďom, nepohodou
Ó, kraj, ty s dažďom, nepohodou,
ty vandrujúci nepokoj,
jak peceň chleba pod oblohou
je nalomený mesiac tvoj.

Tou pokosenou tvojou nivou
ti malinová labuť plá
a na konári mračna slivou
zlátistá hviezda odvisla.

Ja idem hradskou tvojej biede
pomalým krokom oproti,
stesk leje v srdce nebo bledé
jak mesiac zlato do vody.

Z blát vlečku ťahá hmla si tichá…
A v bunde spievajúcej tmy
nevýslovnosťou živočícha
je každý kopec plnený.

--- KAPITOLA 22 ---

Ľa, to je to šťastie hlúpe
Ľa, to je to šťastie hlúpe,
oblok na sad pozerá!
Rudou labuťou sa kúpe
západ v prúdoch jazera.

Útulok ty drahocenný,
do vôd brezy hádžu tieň,
kŕdeľ kaviek na hrebeni
hviezde slúži večiereň.

Ticho za záhradou kdesi,
tam, kde kvitne kalina,
nežnú pieseň zapeje si
nežná, biela dievčina.

Belasým sa vlhkom húpe
večerný chlad od poľa…
Šťastie milé, šťastie hlúpe,
tvári sviežosť ružová!
(1918)

--- KAPITOLA 23 ---

Posledný poet — sedliak som
Posledný poet — sedliak som.
Most z dosiek skromný s piesňami.
Sa lúčiac v omši tymianom,
briez listy ticho kadia mi.

Dohoria zlaté plamene,
zahasia z mäsa sviečku tú.
Hodinky — mesiac drevené
zachripia moju dvanástu.

Po modrom poli, po siatí
hosť zo železa bude bŕsť
a ovos žiarou zaliaty
soberie jeho čierna hrsť.

Vy dlane cudzie, neživé!
Kto pri vás piesne obnoví?
Tie klasy — kone budú vše
po starom túžiť gazdovi.

Erdžanie bude vietor ssať,
rekviem strojac nešťastiu.
Hodinky z dreva o mžik snáď
zachripia moju dvanástu!
(1921)

--- KAPITOLA 24 ---

Belasosť
Už v chlade priezračnom zabelasely doly.
Zvuk potkov na ceste je hlasitý,
a tráva vybledlá si v rozprestreté poly
meď sbiera s ošumelej rakyty.

Jak tenká dúha z pustých roklí vije
sa mokrá hmla na kučeravý moch,
a večer, zavisnúc nad riekou, ticho myje
si bielou vodou palce modrých nôh.

Nádejam jesenný chlad krásu dáva,
jak tichá sudba vlečie sa môj kôň,
a loví šatu lem, čo zvoľna máva,
malinko vlažným, plavým ňucháčom.

Mňa v cestu ďalekú i k pokoju i k bojom
lákajú stopy, ktoré nevidieť —
deň zhasne, blesnúc zlatou pätou svojou,
a trudy ľahnú do košíka liet.

Už hrdzou, sypiacou po ceste, červenie sa
plešina kopčekov, štrk zdupaný od nôh,
pri rapotaní kaviek súmrak plesá,
nakriviac mesiac na pastiersky roh.

Dym mliečny kolíše vo vetre viesky nemé,
hoc vetra niet, je iba ľahký zvon,
a Rusko vo svojom veselom smútku drieme,
rukami chytiac sa za žltých vŕškov sklon.

V chalúpke na blízku ma teší nocľah sladký,
nahnitý kôpor páchne v záhradke,
a modrej kapusty na kučeravé riadky
roh luny olej leje po kvapke.

K teplote ťahám sa a dýcham mäkkosť chleba,
v myšlienkach ugorky i chrúpem už.
Za rovnou hladinou sa naľakalo nebo,
vyvádza zo stajne za uzdu mračna kus.

Ó, nocľah, nocľah môj, mne oddávna je známa
tá láska, ktorá v ceste stretne ma.
Gazdiná zaspala. Pod tebou svieža slama
je bokmi lásky — vdovy zgniavená.

Už svitá, farbou švábov maľovaná
tvár svätého z tmy kúta vynikla,
dážď drobný modlitbu si šepce zrána,
poklepkávajúc ešte v mútne sklá.

A opäť predo mnou sa ťahá modré pole,
tvár umýva si slnce v močiaroch.
Sú v srdci iné zas i radosti i bôle
a iný rozhovor mi lipne v rtoch.

Sčerenou vodou chladne oko mračné,
odhodiac uzdu, kôň môj vlečie sa,
a čiernou hrsťou vietor v lísťa začre
a zahadzuje za mnou zpod lesa.

--- KAPITOLA 25 ---

Poznamenané pred svetom
Poznamenané pred svetom
je všetko známkou určitou.
Ja, keby nebol poetom,
klamárom, zlodejom by bol.

Chudorľavý a malinký
som víťazne vždy chlapcov zbil,
a domov v náruč maminky
s rozbitým nosom prichodil.

Nastrašenej som vravieval
s krvavým pyskom po boji:
Potkol som sa o hŕbu skál.
Nič! Zajtra sa to zahojí.

A teraz, keď už vanie chlad
z kypiacej várky mladých dní,
sa sila nepokojná liať
začína v moje poemy.

Hrúd zlatých zo slov mám vždy dosť.
Z každého riadka vyhára
predošlá drzá udatnosť
vagabunda a bitkára.

Jak predtým, nechytá ma strach,
len kričím tónmi novými…
Keď ma prv bili po ústach,
dnes celá duša v krvi mi.

Nie mame, luze rozpoviem
sa chechtajúcej vesele:
— Nič! Potkol som sa o kameň
a zajtra mi to zacelie.
(1919)

--- KAPITOLA 26 ---

Rázvory voza zaspievaly
Rázvory voza zaspievaly
a popri ceste pomníky
i strážne domky pobežaly,
roviny, háje, vŕšky, kry.

A srdce mi je smútkom bôľne,
keď ovsený van poduje,
na oznam zvoníc mimovoľne
sa moja ruka križuje.

Ó, Rus, tie malinové polia,
padnutý blankyt do vĺn riek,
milujem do slasti i bôľa
tých tvojich svetlých jazier stesk.

Veď utrpením plná si ty,
sťa hmlou, čo nesie tvoja zem,
ťa nenávidieť, neveriť ti
ja naučiť sa nemôžem.

Retiazky nedám, čo sú vo mne,
neopustím tie dlhé sny,
keď rozzvonia sa stepy rodné
modliacimi sa bodliakmi.

Tys’ to, kraj môj, za nímž srdce túži!
Olovo ty dažďa na jeseň.
Preziabnutý lampáš na kaluži
svieti na bezhubej hlavy tieň.

Nie, už radšej ani nepohľadím,
aby horšie neuvidel zas.
Pred tým hrdzavým pred trblietaním
oči prižmúrim si radšej včas.

Tak je teplejšie a bezbôľnejšie.
Pozri medzi trupmi — domami,
stará zvonica jak mlynár nesie
zvonov vrecia z medi, zdá sa mi.

Ak si hladným — budeš iste sýtym,
ak si nešťastný — tak budeš rád,
pozeraj len zrakom neodkrytým,
pozemný ty neznámy môj brat.

Aká myseľ moja — také dielo.
Na iné to nevychádza, nie!
Vidieť, veľmi privyklo už telo
pociťovať chlad a mrazenie.

No a čože? Nejeden sa moce,
nie je svet ten naplnený mnou!
Lampášik sa mihne, zachichoce
svojou holou hlavou, bezhubou.

Iba srdce pod odevom planým
šepce, keď už navštívil som zem:
— Druh môj, druh môj, oči s pozeraním
jediná smrť zakryje ti len.
(1921)

--- KAPITOLA 27 ---

Nezvem, nebanujem, nezasmútim
Nezvem, nebanujem, nezasmútim,
ujde všetko jak dym s jablone.
Zlatom uvädnutia obejmutý,
nebudem už viacej mladým, nie.

Srdce, ty už chladom dotknuté si,
už tak trepať iste nebudeš,
a aby som krajom blúdil bosý,
nezvábi ma nikdy kartún briez.

Bludársky duch často sily nemá,
aby olej lial úst na oheň.
Ó, ty moja sviežosť utratená,
bujnosť očí, citov povodeň.

I v želaniach som už skúpym pritom.
Život môj? Či snom si azda bol?
Ako by som hlučným jarným svitom
na ružovom koni prebehol.

Všetci, všetci v svete pohnijeme,
lejú klenov listy ticho med…
Naveky nechže je oslávené,
čo sem prišlo rozkvitnúť a mrieť.
(1921)

--- KAPITOLA 28 ---

Nie, nedám sa viac zaviesť klamom
Nie, nedám sa viac zaviesť klamom,
mne starosť leží v srdci hmlistom,
len prečo som ja šarlatánom,
len prečo som ja škandalistom?

Nekradnem v lese, keď mi chýba,
nestrieľam ľudí po temniciach,
som mladým uličníkom iba,
pri stretnutí mám úsmev v lícach.

Som moskovský rváč, leňošisko.
V tom celom tverskom okršleku
a v pereulkoch každí psisko
už pozná moju chôdzu mäkkú.

A každý koník usmolený
mi na pozdrav vše hlavou kýve,
som so zvermi ja spriatelený,
môj verš ich lieči starostlive.

Mám cylinder nie ženám k vôli,
nie k vôli prepychu a módam,
a umenším si, čo ma bolí,
keď kobyle v ňom ovsa podám.

A medzi ľuďmi smutno mi je,
mám iné cárstvo, iné zvyky,
ja rád by viazal na psie šije
najkrajšie svoje nákrčníky.

Nuž nebudem sa trýzniť klamom.
Už jasní sa mi v srdci hmlistom,
to preto som ja šarlatánom,
to preto som ja škandalistom.
(1922)

--- KAPITOLA 29 ---

List materi
Ty si ešte živá, drahá mati?
Ja som tiež a pozdravujem ťa!
Nech tie mrky izbu tvojej chaty
nevýslovným svetlom osvieťa.

Že ty, tajac strach — tak vravia zvesti —
v smútku za mnou padáš na duchu,
vyzeráš ma často na rozcestí
v staromódnom vetchom kožuchu.

Marí sa ti za večernej rosy
vše len jedna hrôza z mnohých hrôz —
ako by mi v krčme v pračke ktosi
do pŕs vsadil veľký finský nôž.

Ale kdeby! Rozjasni si zraky,
nesmysel ten rozfúkni jak dym.
Nie som azda ešte ožran taký,
aby umrel, kým ťa nevidím.

Ešte vždy je nežnosť v duši mojej,
zavše na to myslím so vzdychom,
aby som sa zasa vrátil skorej
v ten náš drahý, nízky, rodný dom.

Aj sa vrátim, vrátim okamžite,
len čo zkvitne sad náš kvetami.
Len ma potom nebuď na úsvite,
ako pred ôsmimi rokami.

Nebuď, čo viac srdce nepocíti,
nerozvlň to, čoho bolo dosť —
skúsil som ja v svojom živobytí
včasnú stratu, včasnú ustatosť.

Nepripomínaj mi pomodlenie,
k starému sa nenavrátim, nie.
Ty si moja pomoc, potešenie,
svetlo nevýslovné, jediné.

Zabudni strach, nesmúť, nebolesti,
nepadaj tak pre mňa na duchu,
nevychádzaj na tie naše cesty
v staromódnom, vetchom kožuchu.

--- KAPITOLA 30 ---

Sestre Šure
Koľko mačiek v svete bielom!
Spočítať ich nie sme vstave.
Srdcu sní sa hrnček s jedlom,
zvonia hviezdy ligotavé.

V táraní, v sne a či v bdení
spomínam si. Z diaľneho dňa
kocúr priadol pokrútený,
hľadiac ľahostajne na mňa.

Chlapcom som bol. Zaspievali.
Babuškinej piesne na zvuk
hodil sa jak tiger malý
za klbkom, čo vypadlo z rúk.

Prešlo všetko. Mŕtva babka,
za babkou za niekoľko liet
z kocúra sa stala čiapka,
ktorú znosil starý náš ded.
(1925)

--- KAPITOLA 31 ---

Jak všetky, prostá si i ty
Jak všetky, prostá si i ty,
jak stotisíc je v Rusku iných.
Znáš osamelé úsvity,
znáš chlady jesenných dní siných.

Smiešností bublal v srdci var,
hlúposti vírily mi v mysliach.
A tvoja svätá, prísna tvár
visela v kútoch po zvoniciach.

Ja pľul som v tváre obrazov,
ctil hrubosť, rehot rozpustilý
a teraz nežných, krotkých slov
pesničky z úst sa vyrojily.

Nie, nechcem letieť pod oblak.
Si telo v zemskom príliš hovie.
Či meno tvoje zvoní tak,
jak zvonia chlady augustové?

Nie úbohým som žobrákom.
Rozpoznám všetko ponad ohne.
Od detstva porozumel som
psov túlavých a stepné kone.

Len preto som sa nemohol
ochrániť pre teba i pre ne,
jak šťastie smutným zálohom
poeta srdce pobláznené.

Len preto žialia pocity,
jak na list, tak ti hľadím v líce…
Jak všetky, prostá si i ty,
akých je v Rusku státisíce.

--- KAPITOLA 32 ---

Si kalichom už vypitým
Si kalichom už vypitým,
čo zostalo mne, vzdávam vďaku:
Za tvojich vlasov sklený dym
a za ustatú jeseň v zraku.

Je krásna doba jesene
a drahšia mladosti i leta,
napĺňa cit a myslenie
dvojakou mierou u poeta.

Ja srdcom nikdy neviem lhať
a bez bojazlivosti ručím
a mohol by i prisahať,
že sa už s chuligánstvom lúčim.

Čas rozísť sa mi s chvíľami
odvahy, nepokory, zloby.
Už srdce napilo sa mi
nápojom, čo krv triezvou robí.

Už konár vŕby ružový
septembra klope v okna rámy,
by privítať bol hotový
ten jeho príchod nežiadaný.

Uspokojím sa s mnohým už
bez násilia a citu straty.
Inakšou sa mi vidí Rus,
inými cintory a chaty.

Priezračnou mi je krajina
a vidím všade dokonale:
Ty druh môj, sestra jediná,
mňa sprevádzať bys’ mohla stále.

Len tebe by som vzdelaný
s oduševnením v srdci vriacom
zaspieval o ciest mrkaní
a chuligánstve odchodiacom.
(1923)

--- KAPITOLA 33 ---

Poď drahá, sadni ku mne sem
Poď drahá, sadni ku mne sem,
pozrime v oči si i líca.
Poď, krotkým zrakom počuť chcem,
jak šumí citov metelica.

To čisté zlato jesene,
ľan vlasov, čo sa v čelo šmýka —
tak javí sa, jak spasenie
nepokojného nezbedníka.

Svoj kraj som musel zanechať,
kde kvitnú luhy usmievavé,
a prežiť som chcel vlastný pád
vo veľkomestskej horkej sláve.

Ja chcel som v mestskom pokriku
zabudnúť sad a mladé letá,
kde na žabaciu muziku
pestoval som sa na poeta.

Tam jeseň cítia tiež sťa my…
Klen, lipy k oknám izby prišly,
a konáriky labkami
chcú tých najsť, ktorých majú v mysli.

Ich dávno nieto v svete tom.
A mesiac prostých po farnostiach
skvie na krížoch sa s oznamom,
že prídeme k nim ako hostia.

Že i my v háje zajdeme
po nepokojoch, keď sa skryjú.
Tie všetky cesty zvlnené
len radosť lejú tým, čo žijú.

Poď, drahá, sadni ku mne sem,
pozrime v oči si i líca.
Pod krotkým zrakom počuť chcem,
jak šumí citov metelica.
(1923)

--- KAPITOLA 34 ---

Keď na teba mám pohľadieť
Keď na teba mám pohľadieť,
mňa duša bolí, oči žialia.
Veď vidno, vŕbová len meď
v septembri nám dvom pozostala.

Rozniesly cudzie hovory
to teplo tvoje, triašku tela.
To z duše dáždik mrholí,
čo málilinko omŕtvela.

Nuž čože! Nebojím sa ho.
Odkrýva sa mi radosť iná.
Veď nezostalo ničoho,
len žlté tlenie, mlhovina.

Pre tichý život s úsmevom
som nezachránil ani seba.
K tým málo ciest, čo prešiel som,
omylov mnoho bolo treba!

Je smiešny život, smiešny pád.
Tak bolo, bude v budúcnosti.
Jak hrobitov je vsiaty sad
v briez tichých vyhlodané kosti.

Tak odkvitneme tiež i my,
jak kosti sada odtlejeme…
Keď kvetov nieto za zimy,
netreba ani smútiť pre ne.
(1923)

--- KAPITOLA 35 ---

Smiech môj mladý sa už nerozsýpa
Smiech môj mladý sa už nerozsýpa,
smútok mojej duše neničí.
Odkvitla už moja biela lipa,
odzvonil už úsvit slávičí.

Niekdy bolo pre mňa všetko novô,
mnoho citov v srdci chcelo húsť.
Teraz i to najnežnejšie slovo
horkým plodom odpadúva s úst.

I keď mesiac svieti na priestory
známe očiam, nie sú pekné už,
rokle,… konopiská,… srázy,… hory
zarmútily iba šíru Rus.

Nezdravisté, chatrné a nízke,
vodová a šerá, hnilá hlaď,
všetko mi je rodné, všetko blízke,
od čoho je ľahko zaplakať.

Ku zemi sa naklonila chata,
ovčí plač, jak vietor začne duť,
mášu tenkým chvostom koníčatá
pozerajúc v neláskavý prúd.

To je všetko, domovom čo zveme,
to je všetko, prečo ľudia v ňom
pijú, plačú, vyčkávajú denne
lepšie časy a dni s úsmevom.

Preto mladým smiechom nerozsýpa
nik a smútok duše neničí.
Odkvitla už moja biela lipa,
odzvonil už úsvit slávičí.

--- KAPITOLA 36 ---

Ako vietor sadol
Ako vietor sadol, nezavanie
svet môj tajný, svet môj stariny.
Hradskej cesty kamenisté dlane
chytily už pod krk dediny.

Naľakane do bieleho mrazu
zatriasol sa sťa zvon nepokoj.
Idem vítať svoju čiernu skazu.
Pozdravujem ťa, ty zánik môj!

Mesto, mesto, tys ma’ v dravom vresku,
pokrstilo jak psa zdochlého.
Chladne lán vo volookom stesku
telegrafický stĺp drhne ho…

V šiji diabla žilnaté sú svaly,
ľahká jeho oceľová hať…
Nech!… Nie prví sme sa rozknísali,
nie nám prvým príde skazu vziať.

Pozdravujem ťa, zver milovaná!
Ty nie darmo pod nôž kladieš sa.
Ja som jak ty so všetkých strán štvaný,
obkľúčil ma vrah zo železa.

I ja jak ty som vždy pohotove,
i keď čujem víťazstva roh prv,
smrtonosným skokom v krutom love
ochutnať ich nepriateľskú krv.

Hoci pritom v sypké vŕšky snehu
zapadnem a v ne sa zaryjem,
zaspievajú na onom mi brehu
pieseň pomsty za môj zánik, viem.

Keď je to i srdcu ťažká muka,
zverské práva slávi piesne tón!…
Tak i poľovníci uštvú vlka,
keď ho stisne obručami hon.

Ustane zver… Ktosi k puške siaha,
s chmúrnym srdcom páliť pokúsi
sa… Tu skok… A dvojnohého vraha
rozsekajú zuby na kusy.

--- KAPITOLA 37 ---

Chuligán
Dáždik svojou mokrou metlou čistí
vrbiny trus, kde sa žltne lán.
Pľuj len, vietor, povädnuté listy,
ja som taký jak ty — chuligán.

Rád mám, keď sťa s ťažkou chôdzou voly,
jalovičiek rákoš strakavý,
zachrípnutým listím mažú stvoly
na červeno-modré húšťavy.

Hej, ty moje stádo, stádo sivé!
Kto ťa väčšmi rád mal vo spevoch?
Zalizujú mrky, vidno mi je,
zalizujú stopy ľudských nôh.

Rusko moje, drevené ty Rusko!
Sám som pevec tvoj a proféta,
mojich veršov rozžialenú úzkosť
prikrmovala mi rezeda.

Postrež polnoc, lunu do krčaha
mlieko čerpať z briezok uvidíš!
Rozpätými ramenami siaha
po tebe, jak dusiť by chcel, kríž.

Brodí mračno po návrší stínom,
kmína zloby prúd sa vlieva v sad,
a ja sám som zbojníkom a kmínom,
sám som krvou stepný koňokrad.

Ach, kto vídal, ako v noci letí
z kríkov hložia vykypený čad?
Mal by cez noc na belasej stepi
kdesi s okovaným drúkom stáť.

Uvädol mi krík už na temeni,
vssalo sa v mňa jarmo piesenky,
na katorgu citov odsúdený,
vrtím žarnov veršov naveky.

Neboj sa, ty vietor bez rozumu,
pľuj len lístím, kde sa žltne lán,
nevypadne „poet“ z tvojho šumu,
som i v piesňach jak ty — chuligán.

--- KAPITOLA 38 ---

Spoveď chuligána
Nie každý spievať vie,
nie každý môže ako jablko
odpadnúť k cudzím ku nohám.

Toto je spovedanie najväčšie,
keď spovedá sa chuligán.

Ja náročky sa neučešem
a idem s hlavou jak olejová lampa nad plecami.
Tých vašich duší bezlistnatú jeseň
osvietiť v tôňach žiada sa mi.
Mne páči sa, keď ako skaly letia
urážky na mňa — ľadom dávia búrky.
Len pevnejšie ja chytím prameň svetla —
bubliny vlasov rozknísané — v ruky.

Tak dobre mi je vtedy spomínať
zarastlý rybník, chripľavý zvon jelše,
že kdesi žije otec mi i mať,
čo napľujú na všetky moje verše,
no ktorým drahý som jak kúštik poľany,
jak telo, jako dážď, čo kyprí na jar zeme.
Viem, prišli by vás preklať vidlami
za kamenie to do mňa hodené.

Vy biedni, biedni sedliaci!
Vy ste sa stali iste nepeknými,
vy bojíte sa Boha i blatných močarísk.
Ó, keby ste vy vedeli,
že váš syn je v Rusku
najlepším poetom!
Či by ste počas jeho života
zinovateli voči nemu,
že bosé nohy v jesenných mlákach máčal?
On chodí teraz v cylindri
a lakovaných topánkach.

No v ňom je bujnosť i sľub nápravy,
vzdor dedinského bitkára.
On zďaleka sa každej krave pozdraví
na firme mäsiara.
Keď s izvozčíkom stretne sa, je hotový,
pripomenúc si hnoja zápach v duchu,
chvost nosiť jeho koňovi
jak vlečku svadobného rúcha.

Ja rád mám otčinu.
Ja veľmi rád mám otčinu!
Hoc v nej je žiaľu hrdza vŕbová, ju rád,
rád so špinavým pyskom každú sviňu
i v nočnej tíšine zvoniace hlasy žiab.
Keď detstvo spomínam, mňa srdce nežne bolí,
tých mrkov apríla mne sní sa hmla i chlad,
jak prikrčil by sa pred plameňami zory
náš starý klen si dlane rozohriať.

Ó, koľko, koľko ráz som, idúc za vranami,
sa po pni škriabaval a hniezda olúpil!
Či so zelenými tam stojí vrcholcami?
Či kôra svieža je a v moci starých síl?

A ty, mój radostný,
môj starý, verný pes?
Starobou slepý si a vrčíš neustále,
tam chodíš po dvore, chvost nevieš hore niesť,
nespomnieš, kadiaľ v byt a kadiaľ do maštale.
Ó, aké drahé sú mi tie dni príjemné,
keď od materi som vylákal krajec chleba
a krajec odrazu a spolu hrýzli sme
a ani o mrvu som neoklamal teba.

Ja som vždy tenistý,
i srdcom tenistý.
Jak v raži nevädze mi oči v tvári kvitnú.
A verše stelúc si svoj slamník zlatistý,
tak rád by slovíčko vám riekol plné citu.

Nuž, dobrú, dobrú noc!
Vám všetkým dobrú noc!
Necvendží po tráve už zory kosa skvúca.
A mne tak žiada sa dnes: Môcť
z oblôčka rožtek luny cucať.

Ty svetlo belasé!
V tom svetle belasom,
v tej belasosti dnes i smrť by bola sladkou.
Niet na tom ničoho, že zdám sa cynikom,
čo lampáš privesil si ku svojemu zadku!

Nač Pegaz mi, ten starý, dobrý kôň?
Mňa jeho mäkký cval má azda ešte baviť?
Som majstrom surovým a prišiel som
potkanov ospievať a sláviť.

A moja kotrba jak u pajácov
sa vínom leje cez húšť vlasov rozcuchanú.
Ja chcem, by žltou plachetnicou bol,
kde plávame my — na tú stranu.

--- KAPITOLA 39 ---

Prostopašná sláva ty mojich mladých rokov
Prostopašná sláva ty mojich mladých rokov,
sám som si ťa otrávil otravou ja horkou.

Neviem, či smrť blízko je a či ďaleko je —
boly modré — vybledly dávno oči moje.

Kde je radosť? Akosi smutno mi a stydno.
Azda v krčme? Na poli? Keby bolo vidno!

Ruky natiahnem, a — ľa! Makám, marí sa mi:
Kone, kone, kone, sneh, prechádzame hájmi.

„Hej, ty jamščik, nes ma, nes, nie si slabý ešte!
Keď i dušu vytrasieš po takejto ceste.“

A jamščik mi hovorí: „Po fujaku? To nie!
Aby sa mi na ceste zapotily kone?!“

„Jamščik, vidím, chabec si.“ Bič mu z ruky berem,
celou silou po konských chrbátoch ja perem.

Tnem, a kone víchricou letia snežiskami,
zrazu v závej vrývam sa z prevrátených saní.

Vstávam. Vidím. Ký to čert? Kone uletely.
Obviazaný v špitáli ležím na posteli.

Miesto letu na saniach cez ten snežný pokrov
do peľasti postele bijem handrou mokrou.

Čas si fúzy vykrútil v hodinách do výšky.
Skláňajú sa nado mnou ospanlivé mníšky.

Skláňajú sa, zachripia: „Ech, ty zlatohlavý,
otrávil si sa ty sám, hynieš od otravy.

Či tvoj koniec blízko je a či ďaleko je —
vymágal si po krčmách modré oči svoje.“
(1925)

--- KAPITOLA 40 ---

Ty čierny a potom zožatý diel
Ty čierny a potom zožatý diel,
jak by ťa nelaskal, rád nevidel!

K jazeru vyjdem, požehnanie
tichého večera k srdcu mi ľne.

Jak vrecia šedé sú salaše hen,
rákosie nahlucho čln kníše v sen.

Plamene, trojnožky krvavé v nich,
v kroch mesiaca víčiek beleje mih.

Tam koscom zas v škvrnách zôr učupeným
staríček rozpráva poviedky im.

V ďaleku na rieky povrážteku
rybári spievajú starovekú.

Olovom svieti sa kalužná diaľ…
Smutná ty pesnička — ruský ty žiaľ.
(1914)

--- KAPITOLA 41 ---

Zvuč len, hudba, zvuč
Zvuč len, hudba, zvuč len zvonivá a smelá!
Spomenúť mám mladosť tú, čo uletela?
Osika, ty nešum, cesta, nepráš že ty.
Mojej milej k prahu nech tá pieseň letí.

Aby dievča čulo a sa poplakalo,
cudzia mladosť pre ňu i tak značí málo.
No, a keď i značí — slzy nezamučia.
Kde ty, moja mladosť? Kde ty, moja účasť?

Lej sa, pieseň, lej sa k milej neľúbiacej,
jednako, čo bolo, nebude už viacej.
Za niekdajšiu silu, za tú hrdosť starú
zostala len, pieseň — pieseň pod gitaru.
(1925)

--- KAPITOLA 42 ---

Snehový závoj bystro sa vrtí
Snehový závoj bystro sa vrtí,
po poli cudzia trojka sa rúti.
Rúti sa na trojke i cudzia mladosť.
Kde moje šťastie? Kde moja radosť?
Všetko sa vo víchre odkotúľalo,
ako by na besnej trojke sa hnalo.
(Okt. 1925)

--- KAPITOLA 43 ---

Večerom belasým, večerom jasným
Večerom belasým, večerom jasným
býval som niekedy mladým a krásnym.
Udržať, navrátiť — nebolo sily,
v ďaleku… mimo… sa dni zatratily…
Ochladlo srdce, odkvitly oči…
Belasé šťastie! Mesačné noci!
(Okt. 1925)

--- KAPITOLA 44 ---

Belasé oči. Svetlá kazajka
Belasé oči. Svetlá kazajka.
Čo som milej riekol — pravda nijaká.

Tázala sa milá: „Neprestáva viať?
Treba zakúriť a posteľ odostlať.“

Ja som odpovedal: „Teraz s výšiny
ktosi sype na zem biele kvetiny.

Zakúr do pece, posteľ odosteľ,
na mojom srdci je bez teba meteľ.“
(Okt. 1925)

--- KAPITOLA 45 ---

Jak husle cigánske meteľ von vije
Jak husle cigánske meteľ von vije,
dievčatko milé a úsmev zlý je,
bál by sa vo tvojom pohľade neba?
Mnoho mi netreba, mnoho mi treba.

Tak sme si ďalekí, rôzni nás všecko,
ja som už vyžitý a ty si decko.
Mládencom šťastie, rozpomienka mne
v zvírených závejoch cez noci snežné.

Nemilovaný — búrka mi husľami.
Jak fujak úsmev tvoj so srdcom hrá mi.

Čuješ — sane letia, čuješ — letia sane,
skryť sa v poli s milou nepozorovane!

Vetrík plachý, krotký vo veselom plese,
po rovine holej hrkálka sa nesie.

Ech, vy sane, sane! Ech, vy kone vrané!
Kdesi opitý klen tančí po poľane.

Poďme, opýtajme sa ho po príčine,
potom spolu s ním si traja zatančíme.
(Okt. 1925)

--- KAPITOLA 46 ---

Načo krivý úsmev, ramien vzpínanie?
Načo krivý úsmev, ramien vzpínanie?
Milujem ja inú a len teba nie.

Dobre ty to vieš a vieme obaja —
neprišiel som k tebe, nevidím ťa ja.

Len tak mimochodom prišiel som ja sem —
zachcelo sa mi len nazrieť do okien.
(1925)

--- KAPITOLA 47 ---

Chudák spisovateľ
Chudák spisovateľ, teba-li
svádza ešte mesiac piesne čmárať?
Moje oči dávno ochladly
od ľúbosti, od vína a karát.

Mesiac lezie cez rám oblokom,
svetlo také, že až očiam hrúza…
Na pikovú dámu staval som,
ach, a hral som hoľbového túza.
(1925)

--- KAPITOLA 48 ---

Klen môj opadaný, klen zinovatelý
Klen môj opadaný, klen zinovatelý,
čo tam stojíš? Nahol ťa ten fujak biely?

Čo si videl, počul? Čo sa ti to marí?
Ako bys’ bol vyšiel prejsť sa po chotári.

Na cestu si vyšiel ako strážnik spitý,
v závejoch sa váľaš, nohy primrzly ti.

Čosi i mňa socia, čosi krúti so mnou,
s družnej pijatyky nedôjdem ja domov.

Tam som stretol vŕbu, zbadal sosny staré,
pod fujak im spieval pesničku o jare.

A že som i ja klen, pozdávalo sa mi,
zelený klen celkom, hoc nie opadaný.

Utratil som skromnosť a aj múdrosť všecku,
ako cudziu ženu objímal som briezku.
(1925)

--- KAPITOLA 49 ---

Nad oblôčkom mesiac. Pod oblôčkom vetry
Nad oblôčkom mesiac. Pod oblôčkom vetry.
Topoľ staroveký, striebristý a svetlý.

Muzika hrá v diaľke, jediný hlas nyje —
taký rodný je a taký ďaleký je.

So smiechom i plačom sa mi prihovára.
Kde si moja lipa, lipa moja stará?

Vo sviatok a zrána kedysi som zvykol
i ja chodiť k mojej milej s harmonikou.

Teraz som jej ničím, už ju nezohrejem.
Na pesničku cudziu plačem a sa smejem.
(1925)

--- KAPITOLA 50 ---

Sestre Šure
Ty takú pieseň zaspievaj mi,
čo spievala nám stará mať,
za stratenými nádejami
nežialiac. Budem pomáhať.

Veď viem to, rozumiem sa tomu,
a srdce preto rozvlň, stras —
jak z rodného by počul domu,
že zachvieva sa nežný hlas.

Nuž spievaj mi, ja s piesňou takou,
jak zaspievala si ty mne,
len troška privrem víčka zrakov
a vidím črty milené.

Nuž spievaj, potecha to sladká —
čo nie len mne je po chuti.
I jesenného sadu vrátka
i jarabín list padnutý.

Nuž spievaj, pokým pieseň hudie,
ma zármutok tak netlačí.
Tak príjemne a ľahko bude
mať spomnieť a žiaľ slepačí.

Postavu briezky v časy hmlisté
a za rosy rád navždy mám
i kadere jej pozlátisté
i vlnený jej sarafán.

A preto veselším som zasa
pri pesničke a pri víne,
ty na tú briezku podobáš sa,
čo hľadí v okno rodinné.
(1925)

--- KAPITOLA 51 ---

Pieseň
Je jedna pekná pieseň — ten klokot u slávička,
akoby panychida za mojou za hlavičkou.

Tak kvitla ona bujná, tak rástla — zhobľovaná,
a teraz ako mŕtva sa na prsia mi skláňa.

Myšlienky, myšlienočky! Mňa bolia sluchy, temä.
Dni mladosti vy moje, tak ľahko premárnené!

Jak stalo sa — sa stalo, lež chápať nie som v moci.
Podušku svoju tvrdú ja tisnem k srdcu v noci.

Ty zvonná pieseň, lej sa, lej trilku svoju clivú,
Tak sa mi vidí potme, že objímam si milú.

Za oknom harmonika a blyští luna svetlá,
len to viem: nieto milej, čo by sa so mnou stretla.

Ech, láska — kalinôčka, krv — žiara malinová,
jak gitara je stará a ako pieseň nová.

Ten istý úsmev, radosť, tie isté žiale, biedy,
čo zaspievajú vnuci, to spievali i dedi.

Tak pite, kým ste mladí, nech bijú v život krídla —
i tak i tak jak hložia ker odkvitne vám milá.

Ja odkvitol som. Prečo? Že pil som, že ma ctili?
Jak mladý som sa páčil, a dnes ma opustili.

Preto je krásna pieseň tá pieseň u slávička,
akoby panychída za mojou za hlavičkou.

Jak rozpustilá — kvitla a bola — zhobľovaná,
a teraz ako mŕtva sa na prsia mi skláňa.
(1925)

--- KAPITOLA 52 ---

Krčmárska Moskva
A. Kusikovu
Nevrátim sa už, som si istý,
na moje rodné, na pole.
Nado mnou krídlatými listy
nezazvonia viac topole.

Bez mňa sa nízky domec zrúti,
zaryje nosom pes môj v prach,
umrieť mi príde, tak Boh súdil,
v moskovských krivých uliciach.

Tá Moskva dotkla sa mi srdca,
bachratá, stará, mrazivá.
Ázia zlatá, driemajúca
na kupolách jej spočíva.

Keď v noci svieti tichý mesiac,
keď svieti ako… čert vie sám! —
cez pereulok hlavu svesiac
do známej krčmy chodievam.

Pri vrave, šume, kriku prudkom,
kým nezasvitne, tropím hriech,
čítavam verše prostitútkam
a so zbojníkmi pálim lieh.

Vše chytrejšie mi srdce bije
bláznivou sa mi stáva reč,
môj život jak ich stratený je,
nemôžem odísť teraz preč.

Bez mňa sa nízky domec zrúti,
zahryzne starý pes môj v prach,
umrieť mi príde, tak Boh súdil,
v moskovských krivých uliciach.

--- KAPITOLA 53 ---

Zas pijú tu
Zas pijú tu, sa bijú, lkajú
pri žltom smútku harmoník,
nešťastie svoje preklínajú,
moskovskej Rusi spomnú zvyk.

I moja hlava padá dolu,
do očí som si vína vlial,
by nevidel tvár osudovú
a o inom raz podumal.

Ach, veselo je v Rusku dneska!
Ľudia sa topia v pálenke,
s prežratým nosom hudec vrieska
o rieke Volge, o Čeke.

Bezumné čosi z očí hľadí,
je výzva v očiach opilých,
žiaľ im, že rozpustilí mladí
si hlúpo život skazili.

Žiaľ im, že október so zlosťou
lial búrok príval na požiar,
ťahajú s novou udatnosťou
nôž dobre skrytý zpoza sár.

Kde tí, čo mlčia v diaľke kdesi?
Či naše lúče hrejú ich?…
Harmonist lues liehom lieči,
čo dostal v stepách kirgizských.

Tých nezastaví, nerozmačká
nik. Hniloba ich pohýna.
Rosija moja aziatská…
Rosija, moja krajina!

--- KAPITOLA 54 ---

Huč, harmonika!
Huč, harmonika! Skuka, skuka…
Nech nás dážď piesní utopí!…
Pi so mnou, prašivá ty suka,
pi so mnou, pi!…

Vyľúbili ťa, vycicali
už vo stisku!
Modrými nehádž okáľami,
chceš po pysku?

Do poľa postaviť ťa, milá,
ty strašiak vrán.
Do pečienky mas’ umučila
so všetkých strán.

Huč, harmonika! Huč len s chuťou!
Pi, vidra, pi!
Ja radšej by mal — tú — s tou hruďou,
ty múdra si!

Nezabávam sa s tebou prvou,
je mnoho vás,
no s takou jak ty, s takou…
som prvý raz.

Keď väčšmi bolí, väčšmi kričí
i ten i tá.
Nevezmem si svoj život býčí.
Choď do čerta!

K tej smečke psej už bude načim
raz chladným byť.
Ty moja drahá!… Veď ja plačem.
Ráč odpustiť.

--- KAPITOLA 55 ---

Len spievaj, spievaj!
Len spievaj, spievaj! Na gitare
nech prsty roztančia sa v kruh.
Ach, zalknul by sa v tejto žiare,
môj jediný, môj drahý druh!

Nepozeraj jej na zápästie,
s pliec lejúci sa na atlas.
Ja hľadal som v tej žene šťastie
a nečakane vzal ho ďas.

Že láska je len otrávením,
že skazou je, som nevedel,
sem prišla s okom prižmúreným
a vagabund sa zošalel.

Len spievaj, Sandro! Nechže duje
predošlá bujnosť v srdciach nám,
nech druhého tiež poceluje
tá vyžitá a krásna draň.

Ach, počkaj! Ja jej nenadávam.
Ach, počkaj! Nerúham sa jej.
Daj! Pre seba ja tebe zahrám
na tejto strune basovej…

Deň ružovou mi strieka penou,
mám v srdci vrecko zlatých snov,
s nejednou som sa štípal ženou
a stískal s dievkou nejednou.

— — — — — — — — — — — — — — —

My by sme azda žiarliť chceli?
Veď taký je i ľudský rod.
Náš život — plachta na posteli,
náš život — poceluj a choď!

Nuž spievaj! Prstami rúk ber ty
zlosť, ktorú nosí naša zem…
Len znaj… ta pošli všetkých v čerty…
Môj druh, ja nikdy neumrem.

--- KAPITOLA 56 ---

Sovietske Rusko
A. Sacharovu
Smršť prešla už, z nás zostal počet malý,
keď kričíš za priateľmi, mnohých niet.
Navrátil som sa zas sem v kraj svoj osiralý,
kde nebol som už osem liet.

Nuž koho zavolať? A s kým mne radovať sa
tou smutnou radosťou, že patrím ku živým?
Tu i tá mlynica — to z brvien sbité vtáča,
tam stojí, prižmúriac zrak s krídlom jediným.

Už ledva známy som,
i tí, čo znali ma, nespomnú meno moje,
a na tom mieste, kde stál otcovský môj dom,
kamenie vidno len a prachu sloje.

Vrie život.
Kolo mňa roj pestrý trblieta:
tam starý obličaj, tam zasa mladé líca,
niet, komu klobúkom by mohol pokloniť sa,
niet očí, kde by našiel príveta.

Rozličné myšlienky mi víria hlavou v snení:
Čo otčina?
Či sú to vidiny?

Tak zdá sa, vandrovník som ja tu zamračený
z ďalekej, Boh vie, akej krajiny.

A to som ja!
Ja občan — v dedine,
čo bude chýrečná a len tým dozaista,
že Pán Boh doprial jednej ženštine,
že zrodil sa z nej básnik — škandalista.

No ku srdcu mi vraví hlavy hlas:
„Sa spamätaj! Čím ti je duša urazená?
V chalupách nového to ohňa horí jas,
oheň iného pokolenia.

Ty počal si už troška odkvitať.
Mládenci iní iné piesne hudú,
ich piesne zaujmú i krajšie budú,
nie dedina, lež celá zem im mať.“

Ach, otčina!
Ja takým smiešnym som,
cez sluchy vpadnuté sa suchá červeň šinie,
spoluobčanka reč sa stáva cudzincom
i sám som cudzincom v tej svojej domovine.

Ľa:
Ku úradu dedinčania sa
jak do kostola sídu cez nedeľu
a každý svoje žitie pretriasa,
drsnými, nemytými rečmi meľú.

Je večer. Západ frkol na pole
pozlátkou riedkou, zahorely stohy,
si votkly v jamy cestou topole,
jak teľatá pod bránu, bosé nohy.

Pri rozpomienkach v tvári svraštený
krasnoarmejec chromý, ospanlivý
rozpráva o Budennom vážne — divy,
a Perekop jak vzali červení.

„A my sme ho raz takto… i tak… a my…
buržuja oného… tam… ktorý na Kryme…“
A kleny zmŕštily sa halúz ušiskami,
a baby ochkajú v tej nemej polotme.

Sedliacky komzomol sa spúšťa s vŕšteku
a harmonika hrá i jarí rozihraná,
spievajú agitky si Biedneho Demjana
údolie ozýva sa od škreku.

Nuž, kraj môj tak!
A verš môj velebný
revával o duši, že s národom je jedna?
A tu som, prosím vás, už nie viac potrebný
i moja poezis je tu viac nepotrebná.

No, nech!
Som šťastný tým, čím slúžieval som kraju.

Tak s Bohom, rodný dom!
a nechže bude tak, že mňa už nespievajú,
keď bol kraj nezdravý — ja spieval som.

To všetko prijímam,
jak je a ako dajú.
Po vyšliapanej ceste pôjdem, keď ísť mám.
Dám celú dušu si i októbru i máju,
len moju milú lýru neoddám.

Nie, neodovzdám ju ja nikdy v cudzie ruky,
ni materi, ni druhu, žene nie,
veď ona sverila len mne tie svoje zvuky,
pesničky nežné spievala len mne.

Kvitnite, mládenci. Nech telá zdravím dýšu.
Váš život iný je a nápev niemenej,
a ja, ja pôjdem sám, ta, v neznámu mi ríšu,
naveky utíšiac sa v duši vzbúrenej.

Lež vtedy tiež,
keď v celom svete bojov
a svárov nebude
a nebude lže už,
ni smútku, — ospievam
ja celou dušou svojou
tú sveta šestinu
s nazvaním krátkym „Rus“.
(1924)

--- KAPITOLA 57 ---

Odchodiace Rusko
My ešte mnoho neznáme
z Lenina víťaziacej sily,
a nové pesničky jak staré spievame,
tak, jak nás otcovia a matky naučili.

Ech, druhovia!
Ten rozkol v krajine
žiaľ navieva, keď veselosť nás chyce!
To azda preto žiada sa i mne
v konzomol bežať, držiac nohavice.

Tých neviním, čo opúšťajú nás,
kdeže by staríci za mladými sa hnali?
Jak nesožatá na koreni raž,
tak dohnívajú a sa osypali.

I ja sám,
nie mladý a nie starý,
obetovaný na voz hnoja len.
Či pre krčmový cveng, čo ide od gitary,
si hrúžim hlavu v sladký sen?

Ty milá gitara!
Ty zvoň len, zvoň!
Cigánka! Zahraj po cigánsky!
By zabudol, že otrávený som,
že neznal som ni pokoja, ni lásky.

Ja nevytýkam tú moc sovietom,
len ťažké srdce mávam na ňu,
že v borbe iných neuvidel som
tú moju mladosť rozihranú.

Čo videl som?
Boj zúril predo mnou
a miesto piesní čul som kanonádu,
a s hrivou žltou, neučesanou
som po planéte behal do úpadu.

A šťastný som,
že valiaci sa val
mi prinášal vše dojmy neslýchané
a víchor moju sudbu maľoval
na rozkvitnutie zlatom tkané.

Nie nový som!
Čo by mal zakrývať?
Ja jednou nohou stojím v prešlom tuho,
k železným vojom chcel by som sa hnať
a kĺžem sa a padám druhou.

I inakší
sú ľudia na svete,
zabudnutí v nešťastlivosti,
sťa šupky otrúb v rešete
uprostred čudných udalostí.

Ja poznám ich
a pochybnosti niet:
tak smutne hladia ako teľa
a pokojných prác uprostred
jak rybník krv ich splesnivela.

Kto hodí v rybník kameňom?
Nechajte!
Bude viacej smradu.
Tí sami v sebe nosia skon
a stlejú prachom listopadu.

Aj iní sú tu — veriaci,
čo v budúcnosť si plaché zraky noria,
škrabúc si zadok, predok svrbiaci,
sa o živote novom rozhovoria.

Počúvam ich.
Ich život že je v čom?
— Nám so sovietmi držať treba…
Tak málo treba týmto bradáčom.
— Len troška klincov, kartúnu a chleba.

Chlieb, zemiaky, to je v ich vidinách
života vrchol, vrchnák túham.
Tak prečo sa ja v noci po krčmách
za horký osud Bohu rúham.

Tým závidím,
čo život prežili,
myšlienku veľkú chrániac v búrkach boja.
A ja?
Môj život krčmy skazily.
Ni rozpomienok nemá mladosť moja.

To škandál je.
Kto by sa škandalizoval?
Som ako v medzierke, a to ma bolí,
že mohol som dať nie to, čo som dal,
čo dávalo sa žartu k vôli.

Ty milá gitara,
ty zvoň, len zvoň!
Cigánka, zahraj po cigánsky,
by zabudol, že otrávený som,
že nemal som ni pokoja ni lásky.

Viem,
neutopím smútok vo víne,
nezalejem púšť duše alkoholom.
To preto bežať žiada sa i mne,
zodvihnúc nohavice si,
za komzomolom.
(1924)

--- KAPITOLA 58 ---

Moja cesta
Život má brehy zas.
Ja dedinčan som dávny,
a na to spomínam,
čo v kraji videl som.
Ty veršík môj,
nuž tíško rozprávaj mi
o žití tom.

Sedliacka izbica,
v nej zápach kolimahy,
obrázok svätého
a lampy krotký kmit.
Jak dobre, že
svet detstva môjho drahý
som vedel zachrániť.

Tam pod oknom
jak oheň meteľ viala.
Mne deväť liet,
mať, kocúr, lavica…
A babka čosi smutné zaspievala,
zívajúc a kríž hádžúc na líca.

A meteľ revala.
Pod oblokami
sa zdalo, jak by mŕtvi tančili.
Imperia sa bila s Japoncami.
V ďaleku sa nám
kríže marily.

Ja neznal vtedy
Ruska čierne sily,
a prečo vojna je,
tiež neznal som.
Tie polia riazaňské,
čo ľudia pokosili,
kde siali obilie,
mi boly domovom.

Spomínam iba to,
že ľudia reptávali
a kliali čertovi,
Bohu i cárovi.
Im diaľky s úsmevom
odpoveď na to daly
a večer ružový.

A vtedy prvý raz,
ja s rytmom spriatelený,
mne od citov
šla hlava sem i tam.
Som riekol si,
až ustane chtíč v snení,
si celú dušu do slov vyčľapkám.

A roky šly.
Sú vo hmiel hrtane.
Pamätám: ded
mi vravel zasmušile:
„Daromná vec,
lež keď už písanie:
píš o raži,
no viacej o kobyle.“

Ja ku Múze
som túžením vrel silným,
myšlienky tiekly
v tajnej tíšine,
že budem iste
bohatým i chýrnym
a v Riazani stáť bude
pomník mne.

A v roku pätnástom
som kochal dumu sladkú
a počal s náruživým ľúbením:
len budem sám,
najlepšom na dievčatku,
až dozrejem, sa ihneď ožením.

Vy roky ďaleké,
meníte tváre mladé —
ligotáte sa iným svetielkom.
Blúznivec dedinský —
som teraz v Petrohrade
najprvšej triedy poetom.

Zatým som ochorel
spisovateľskou skukou
a pošiel do rôznych
sa túlať strán,
neveriac stretnutiam,
nežialiac nad rozlukou,
svet celý zdal sa mi
jak púhy klam.

To vtedy zvedel som,
čo je to Rus,
a čo je sláva, poznal vtedy,
a vnikly do duše mi vtedy už
starosti ako horké jedy.

Že poet som,
na kieho čerta mi!…
I bez mňa dosť je ledačiny.
Nech zdochnem,
ale v Riazani
nech dostane ten pomník — iný.

Ach, Rusko!… Samý smútok…
Cárština…
Pliec našich panské potľapkanie.
Čo po ňom!
Moskva! Vezmi, na —
to chuligánstvo na zúfanie!

Veď uvidíme —
víťazom kto z nich!
Počujte! V mojom divom verši
do chásky na parketoch leštených
kobyla riazaňská to erdží.

Nepáči sa?
Nuž asi pravdu máte,
vy na ruže ste zvykli, parfum svoj,
no na chlieb, ktorý zožierate,
my… onô… navážeme hnoj…

Zas nové roky prešly,
v nich sa žilo,
čo slovom nie je možno povedať:
Na zmenu cárštiny
sa s majestátnou silou
postavil robotníkov rad.

Keď cudzí kraj ma znudil,
viedla stezka
ma opäť vo svoj rodný dom.
Zelenokučeravá
stojí briezka
v košieľke belavej
nad rybníkom.

A na briezke!
Oj, na jej krásnej hrudi…
Pŕs takých u ženštiny nevídaš.
A slncom, vetrom ošľahaných ľudí,
čo na taligách vezú raž.

Mňa nepoznávajú.
Ja nie som im dosť našský.
Tu ide baba,
mňa si nevšíma.
Akýsi záchvev nevýslovnej triašky
v lopatkách mojich chladí ma.

Či je to ona?
Či ma nepoznala?
Nech ide,
nech ma bez slov prepúšťa.
I bez mňa netrápi ju horkosť malá —
ťah strádania jej ľahol na ústa.

A na mraku
si na nos stiahnem kepi,
by nevidel
tých chladných očí mžik, —
ja chodím hľadieť
na skosené stepy
a počúvať,
jak cvedží potôčik.

No, čože?
Mladosť tá je tam!
Raz každý prácu konať musí.
Nech tedy triezve spevy mám
v tej mojej nestydatej duši.

A dedina, čo ožila,
nech mi dá sily nové, zdravé,
jak rodná, ruská kobyla
ma privádzala predtým k sláve.

--- KAPITOLA 59 ---

List od materi
Napísať by mal
ešte o voľačom.
Čo premyslieť?
Čo ešte napísať?
Tu predo mnou
je na stolíku mračnom
lístoček, ktorý
poslala mi mať.

Tak píše mi:
Kebys’ tak chuti mal…
Holúbok, príď k nám na najbližší sviatok,
kúp otcu nohavice
a mne šál —
u nás je v dome
veľký nedostatok.

Že poetom si,
to ma strašne bolí,
že ti je márna sláva
súdruhom.
Kebys’ bol radšej
od chlapčenstva v poli
sa lopotil a chodil za pluhom.

Zostarela som,
hnáty ma už bolia,
no, kebys’ doma býval
od mala,
tu v gazdovstve by
aspoň snacha bola
a v náručí by
vnučka hojdala

Roztratils’ deti
v svete dozaista,
druhému nechals’ ženu
v nešťastí
a bez rodiny, druhov,
útočišťa
sa strmhlav hodil
v krčiem priepasti.

Čo je to s tebou,
syn môj roztomilý?
Bol si tak krotký,
spokojný môj syn.
Ved všeobecne ľudia hovorili:
Šťastlivec
Alexander Jesenin!

Nie, nesplnil
si naše nádeje.
Nám na duši je
tým smutnejšie, horšie,
že presvedčenie otca
mýlne je,
že za verše si brával
veľké groše.

Hoc koľko si bral,
neposlal si sem.
To preto reči
horkosť v sebe majú,
dľa tvojej skúsenosti,
viem:
za verše groše nedávajú.

Že poetom si,
to ma strašne bolí,
že márna sláva ti je
súdruhom.
Kebys’ bol radšej od chlapčenstva v poli
sa lopotil a chodil za pluhom.

A takto samý žiaľ,
náš život ako v tme,
nemáme koňa,
kebys’ ty bol doma,
by mali sme.
Pri tvojom rozume —
si predsedom
volispolkoma.

Hnedí smelší život
by bol za údel,
bys’ nebol umdlený,
a tvoja žena
by musela si sadnúť
pod kúdeľ,
tak tešil bys’ nás
staré na kolená.

— — — — — — — —

List dokrčil som,
vo mne hrôzy žas.
Či východu niet
zo životnej biedy?
Čo myslím — všetko to
ja vyrozprávam raz
v písomnej svojej odpovedi.

--- KAPITOLA 60 ---

Odpoveď
Starenka milá,
ži len jak si žila.
Spomienku, lásku tvoju
v srdci mám,
lež sotva by si kedy
pochopila —
čím živím sa
a čo tu robievam.

Dnes u vás zima je
a nocmi mesačnými,
viem, na mňa myslíš
zavše v úzkostiach,
si jak kry hložia —
ktosi trasie nimi
a sype na ne
pri oblôčku sňah.

Oj, rodná mať!
Jak zaspať pri fujaku?
Čuť v trúbe ťahavý
a žiaľny ston.
Chceš ľahnúť si,
nie posteľ ti je v zraku,
lež úzky hrob
a, zdá sa, — ty si v ňom.

Ako by tisíce
najmumlavejších diačkov
spievalo pri tom hrobe
nárekom —
to sberba búrka!
Skladá po pätáčkoch
sa sneh,
niet ženy, druha
za hrobom!

Ja nadovšetko
jar mám rad.
Rád rozliv vôd,
keď pádia búrnym tokom,
keď trieska premenená
na koráb
má priestor, ktorý
nepreklenieš okom.

No, vesnu tú,
čo ja tak milujem,
tá veľkou revolúciou
sa volá!
Len o ňu jedinú,
by skôr tu bola,
sa trápievam, ju čakám, zvem!

Je mrzkosť jedna —
chladná planeta!
Ju ani slnce-Lenin
nerozkúri!
To preto
s chorou dušou poeta
hulákam, pijem, nezbedníčim, zúrim.

Mať rodná! Príde čas
a v čase onom
žiadúcne chvíle prídu k záveru!
Nie nadarmo sme sadli
ku kanónom,
ten sadol — k puške,
tamten — ku peru.

Zabudni na peniaze,
na biedu.
Čo za skaza?!
A aká márna sláva?!
Veď nie som somár,
nie kôň ani krava,
čo zo stajne, keď chcú, nuž vyvedú.

Ja vyjdem sám,
až na srok, dľa chuti,
keď od paľby
zem celá bude v žiari,
ak vrátim sa,
ja kúpim šatku ti
a otcovi tiež kúpim šaravary.

A dotiaľ — fujak je,
a na tisíce diačkov —
to sberba búrka
spieva nárekom.
Sneh ukladá sa
na zem po pätáčkoch,
niet ženy, nieto druha
za hrobom.
(1924)

--- KAPITOLA 61 ---

List dedovi
Odtrhol som sa
dávno od rodiska.
Holúbok, dedko!
Zas ti píšem list…
Tam u vás pod oblokmi
meteľ píska
a v rúre dymovej
čuť skučanie a švist.

Ako by vyliezlo
sto čertov domu na štít.
Ty nespíš celú noc
a drgáš nohou, v čom
chceš kabát obliecť si,
ísť medzi nich a zmastiť
ich všetkých kutáčom.

Och, milá naivnosť
v tej duši nedotknutej!
Nie darmo praded tvoj
ťa za ovsa tri miery
vodieval k diačkovi
v tej púšti zabudnutej
a učil: „Dôstojné“,
„Otčenáš“, „Symbol viery“.

Dobrého koňa vždycky napasú.
Krm zvláštny
láske slúži za záruku.
A pozvúc seba samého na súd
to isté tĺkol v hlavu svojmu vnuku.

Lež náuke vnuk
neporozumev,
k zármutku tvojmu
odišiel v kraj cudzí,
dľa teba
tulák som ja túlajúci,
čo skladá nepotrebný,
hlúpy spev.

Ty vravíš, že ma —
tebe ukradli,
že sprosták som,
že mestá — šelmy zradné.
Lež, dedko, sotva,
hovorievali,
že zlodej zlého koňa
neukradne.

A zlého koňa
nevyženie von,
ten, ktorý chce znať,
hladiny aj iné,
ten povie:
treba nechať rodný dom,
by nezhnil človek
v samej močarine.

Nuž šiel som preč
a ďaleko som k vám.
Je jar. Tu ruže
väčšie sú jak päste.
Ja tvojej smutnej suďbe
posielam
ich teplý pozdrav
v mojej bludnej ceste.

Fujaky svištia
teraz v Riazani,
a oči tvoje iste
za mnou smútia.
Vieš, darmo by si
sadol do saní,
sem veru žiadne
sane nesvezú ťa.

Chcelo by sa ti
ruže ovoňať,
zohriať sa teplom,
ale beda, beda!
Prekliatie tvoje
silnejšie je snáď
jak parovoz
a zdvihnúť sa ti nedá.

A ak by umrel,
sišiel do hrobu ja,
či sadneš, nesadneš,
môj dedko, do vagóna,
v čas svadby pohrebu
ti duša nezastoná
a nezaspievaš mi
posledné „halelujah“?

Ty vtedy sadni si
a bez sĺz seď
a spoľahni sa len
železné na kobyly,
parovoz, to je koník! Veď
ho iste v Germánii
zakúpili.

Má ústa železné,
je navyknutý k ohňu,
jak hriva čierna, hustá
nad ňou — dym,
ľa, takú hrivu
našemu by koňu —
och, koľko štetiek
z toho narobím!

I tvrdý kameň
zdrví tvrdý čas…
Môj staríček,
ty prídeš k vedomosti,
hoc koňa najlepšieho
zapriahaš,
on v ďaleký kraj
dovezie len kosti…

A poznáš: naprázdno
že neodišiel som,
kde beh je rýchlejší
jak lety riadne.
Kde objatý kraj
búrkou, požiarom,
hej, nanič koňa
zlodej neukradne.
(1924)

--- KAPITOLA 62 ---

Návrat domov
Je, predo mnou zas domovina milá,
to sedliactvo,
čo znám od malička,
s výhliadkou z brezy strážna vežička —
zvonica bez kríža sa vymrštila.

Jak velikánska premena
v ich biednom, spustlom živorení.
A aké množstvo objavení
v zapätí nasleduje ma.

Klen známy pod oblokom už nezamáše,
nemôžem otcovský dom rozoznať:
Už na schodíkoch nesedí viac mať,
nehádže kurám krupicovej kaše.

Zostarla iste…
Všetko cudzie je.
Pozerám so zármutkom naokolo:
Miestočko každé sťa by iné bolo.
Len vrch sa ako predtým beleje.

A pod vrchom
je kameň šedý, známy…
Tu cmiter!
Pri kríži kríž nahnilý —
to mŕtvi do bitky sa pustili
a zmrzli s rozpätými ramenami.

Oprúc sa o drúk, ide chodníkom
kmeť. Smetá prach, čo sadol na burinu.
— Či poznáš Tatianu ty Jeseninu?
  Ukáž mi cestu! Kdeže je jej dom?

— Tatiana?… Hm…
  Tam za domom hen tým…
  Ty si jej čo?
  Či z rodiny si?… A či
  ten stratený a poblúdený syn?

— Syn.
  Prečo z tvojich očí smútok zračí?

— Ach, to je dobré. Môj vnuk!
  Neznáš deda?!…

— Tys’ to, môj dedko, dedko jediný?
  A slzy lejú sa, kým odpovedá,
  dolu na zaprášené kvetiny.

— Ty, prosím ťa, už budeš mať so tridsať…
  Ja deväťdesiat —
  súci do prsti…
  Čas by bol azda domov navrátiť sa.
Tak vraví a vše čelo namŕšti.

— Hej, čas je už…
  Ty si nie komunist?
— Nie!
— Sestry komzomolky sú, môj milý.
  Hnus taký. Radšej do pekla hneď ísť.
  S poličky včera svätých vyhodily.

  Komisár kríže sosňal s chrámu dnes.
  Nemáme miesta pomodliť sa Bohu.
  Ja teraz chodím potajomky v les.
  Modlím sa k jelšiam…
  Azda ku osohu…

  Pôjdeme domov —
  všetko vidíš sám.
Medzami prechádzame cez pšenicu.
Ja so smiechom sa na les pozerám
a so žiaľom ded hľadí na zvonicu.

— — — — — — — — — — — — — — — — — 

— Pozdravujem ťa, moja drahá mať.
Šatku si kladiem na zrak. Srdce smúti.
Tu mohla by i krava zaplakať,
keď pohľadíš tak na tie biedne kúty.

Tam Lenin z kalendára na stene.
To život sestier,
sestier a nie môj je, —
no, keď vás vidím, kraje milené,
hneď padol by som na kolená svoje.

Súsedi prišli…
Žena s chlapčekom…
Skutočne nikomu som nie už známy.
Po — byronovsky náš pes so štekom
ma privítal u rodičovskej brány.

Ach, milý kraj!
Nie tým si už, nie tým.
I vo mne, pravda, zmenilo sa všetko.
Čím zarmútenejší sú mať i dedko,
tým sestrin smiech sa stáva veselším.

Obrázkom Svätého nie mi je Lenin,
veď poznám svet
a rodinu rád mám…
A od čohosi predsa s uklonením
si na drevenú lávku prisadám.

— No, hovor, sestra!
Dá sa do rozpravy.
Otvoriac Bibliou svoj tučný „Kapitál“,
o Marxovi
a Engelsovi vraví,
ja, pravda, týchto kníh som nikdy nečítal.

A smiešno mi,
jak dôvodí, keď haním,
jak bystré dievča pod krk vie hneď brať…

— — — — — — — — — — — — — — — — — — — — 

Po — byronovsky náš pes so štekaním
ma privítal u rodičovských vrát.
(1924)

--- KAPITOLA 63 ---

Meteľ
Dni, praďte, praďte svoje staré priadze,
žijúca duša nezná premenu.
Nie!
Seba samého ja neprevládzem —
som cudzím sebe,
cudzím každému.

Chcem čítať, kniha z ruky padá,
zívam,
mi kloní hlavu spánku potreba.
Lká pod oblokom metelica divá,
jak cítila by
blízkosť pohrebu.

Vrcholcom čiernym
javor otrhaný
k nebesám sipí
o bývalých dňoch.
Čo za javor?
Veď je on stĺpom hany —
zlámať ho,
odvisnúť na konároch!

A prvého mňa
obesiť je nutno,
na chrbte skrížiac ruky poviazať, —
že piesňou slabou,
piesňou zachrípnutou
krajine rodnej
prekážal som spať.

Ja nemilujem
kohútí spev, nie!
A hovorím,
že keby som mal sily,
vypitval by som
bruchá kohútie,
by nocami
viac nikdy nehlásili.

Že sám som kohútom,
ľa, zabúdam,
že škriekaval som
pred svitaním kraju
a na otcovský rozkaz zabúdajúc,
rozochvieval ho
srdcom, veršom sám.

Keď zakáľajú,
zakvičí i brav —
tak metelica
za oblokmi spískla,
hmla chladná, ľadová je,
od mrákav —
nerozoznáš,
čo ďalej je,
čo blízko…

Mesiac už dávno
nepobadal som,
psi zožrali ho iste celý,
mať rozpráva sa tu dnu
s vretenom,
ťahajúc po nitke niť pri kúdeli.

Počúva hluchý kocúr
besedy
a hlavu svesiac s lávky,
vie, čo povie.
Nie darmo vravia
v bázni susedi,
že kocúr podobá sa
čiernej sove.

On žmúri, a keď
oči privieram,
hneď zjavne vidím
oheň u potvory,
jak labkou ukazuje bohvie kam,
a mať — jak strigu
od kijevskej hory.

A myšlienky mi brodia
sem a ta,
neviem, či azda chorý som, či nie som.
Hrobová v ušiach klopká lopata
pri diaľnych zvoníc
nariekaní desnom.

Sám seba vidím
ležiaceho v hrobe,
pri halelujah
hľadím po diačkoch,
pomaly spúšťam
mihalnice obe
a kladiem na ne
po dvoch pätáčkoch.

Za groše s nebohého veď
sa hrobár trochu rozožiari,
mňa zahrabúc,
on pôjde hneď rozveseliť sa — na pohárik.

A hlasne povie:
— Čudák!
  Dosť
  ti duša v žití hulákala…
  Nemohol si sa nijak zmôcť,
  čo len na päť strán
  z „Kapitála“.