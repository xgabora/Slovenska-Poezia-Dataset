--- KAPITOLA 1 ---

Tak dlho, dlho obchodila
Tak dlho, dlho obchodila
si útulok môj, Múzo milá,
ej! dlho ťa tu nebolo:
až duša vo mne zaplakala,
sa obzrúc, vidiac okolo,
jak samotná je, osiralá.
S ňou striehli sme ťa, vyčkávali
na uhloch, cestách v blízku, v diali,
kde na stret tucha pomýšľa.
Van prihnal zdola, zhora zora,
lúč, zvuk, kvet… čeľaď tvojho dvora:
len ty, ach, ty si neprišla!
Tu vzal som sa hriebsť po príčine:
či trpne zvinil som, či činne,
že vystávaš, že nechodíš?
no bár si duša prešla stropy,
ja prebral každú srdca skrýš:
po schválnej závade — ni stopy.
Čo cnieš si teda, ťažkáš na mňa?
Ach, krv je ručaj prenáramná!…
sťa výčitka vtom chľuplo mi;
vo vášni nežné city čušia —
(Nie, nie! — ma chlácholila duša,
ni znáčka po tom v svedomí…)
Či tvojich návštev zlaté chvíle
mám povážiť len za motýle?
len mimochodom vošla si
vše, hosťom tiahnuc vyšších krúžkov…?
(Mlč! — hnev sa z duše ohlási:
veď bývala si žitia družkou!)
Či posledne sa stalo vari
(— Už podzim honil nebom chmáry
v tvoj príchod, zemou suchú vňať —),
že premenu si našla pri mne?
snáď vyhaslý krb, srdce zimné,
hrob lásky…? (Duša vzdychla: snáď…)
Tak nač si prišla teraz, povedz,
keď mladosti som starý vdovec?
a čo tvoj závoj znamená?
si za živa už môjho vdova,
jak k mŕtvole, tak studená…?
(Lež ona, duša — ani slova.)
Nač ťa tu, čoviac o jaseni,
kde radosť, život nemá ceny,
i nádej kde už neznáma?
Či labuťou mám skvíliť hádam,
chceš vidieť, ako s lístím padám…?
(A duša trhla krielama.)

--- KAPITOLA 2 ---

Čo mi to na um schodí
Čo mi to na um schodí
dnes zase, ako včera?
Že život vždy sa rodí
a neprestajne zmiera.
Že na včerajška hrobe
svoj vzrast, duh dnešok pestí,
by zašiel v nočnej dobe,
zajtrajšku vyhnúc z cesty.
Že svetlo tu a tôňa
sú blizny; spolu žijú,
mrú: hneď ho zotrie ona,
hneď ono vyjasní ju.
Že slasť-strasť, žalosť-radosť,
čo trápi i čo blaží,
lad-nelad, nechuť-žiadosť…
sú lúče v tomže kráži.
Že vlnu stlačí druhá,
z brázd, z vrství vstáva pole;
vzlet-spád, hneď pán, hneď sluha…
to spice v jednom kole.
Že ako prší kvet, v tom
už záväzok sa balí:
s budúcim spona letom,
od blízka odkaz diali.
Že dej sa viaže na dej
v príčinnej súvislosti,
jak pripína sa nádej
na kostru skutočnosti.
Že zjav sa k zjavu druží
v hereckom vystriedaní,
či zemskej rovný ruži,
či onej v nebies stráni.
Až zdá sa, hospodári
to dva svet schvatli maním:
ten seje v potu tvári,
ten zľahka kosí za ním…
Ó, reťaz nekonečná!
v nejž zmeny žiaria-tlejú
ohnivy časna-večna…
Kto zlúčil, pretrhne ju!?
Ó, kniho nesčíselných
strán! čas-van jak v nej papre,
i hviezd i krížov plných…
Kto otvoril ju, zaprel!?
Však um bár prvok zdrtí,
rozštvrtí bunku k tomu:
taj života i smrti
zostane problémom mu.

--- KAPITOLA 3 ---

Divím sa, srdce moje
Divím sa, srdce moje,
že ešte nepuklo si,
že dolieš ešte krvi
poháňajúcim prúdom
a pilne klopeš ešte,
mi oznamujúc: žijem,
jak i ty žiješ vo mne…
Divím sa, veru divím!
Bo ak kde ktoré srdce
úderov stihol nával
z rúk nahnevanej sudby,
tých množstvom najštedrejších,
najdôraznejších dôtkom,
zasadzujúcich rany
najkrvavejších bôľov,
vytlačujúcich studne
najslzavejších žiaľov,
i nebo spríkrujúcich
a strpčujúcich život,
svet stiesňujúcich v žalár,
ponižujúcich po zem,
ba pod zem za živa už:
ty ním si, jediné ty,
a preds’ si nepodľahlo —
Divím sa, veľmi divím!
A či i ľudské srdce,
bár najcitnejšie (akým,
ach, bolo si vždy!), časom
zatvrdne na nákovu
pod sudby kladivami?
i čím viac tie veň perú,
tým ľahšie znáša ono
ich zárazy, až vpokon
otrnie, skameneje,
i leda ziskrí vše (hja,
na kameň prišla kosa)
bezvládnym starým vzdorom…?
Akiste so srdcom tiež
tak bude v žitia vyhni.
Pomaly navykneme,
jak dotierajú na nás,
na všetky protivenstvá,
podobne červu v chrene;
i otupieme, najviac
ak pohodíme rukou
nevoľným odriekaním
a v humor nahorkastý
nám prepuknú rty… Však aj
najlepšie nevzpierať sa
osudu, neválčiť s ním,
ho nedráždiť, keď beztak
je mrchavý dosť k tomu
i nepremožiteľný
pre každý ľudský odpor;
nech tepe, jak chce! — strpieť,
v bôľ leda zaťať zuby
a ľútosť vymnúť z očí
najradšej noci šatou: —
veď on, jak vidí našu
železnú vytrvalosť,
i sám sa zhačká čoskôr
a v šľahu sekne, zmäkne…
(Tak vo vyhni v kút sfrungal
mlat, nákova kým drží
vždy ešte zdravý chrbát.)
A potom ja si myslím:
jak osud nás tak skúša
a cúdi, tríbi, triedi,
nás prepaľuje v mukách
a v slzách kalí, leští
ujm, strát, škôd troskou, ako
diamant jeho prachom;
jak zauzďuje túžby
nám, rožky zráža chúťok,
umienenosti drsnosť
otiera, ba i vláseň
chúlostivosti holí:
vtom zakladá a sklepí
v nás pokoj veľký, slávny,
nímž orlom vznesieme sa
nad všetko márne, vratké,
a ako v sfére vlastnej
sa ocitneme slnkom,
slobodní, netknuteľní,
nad hlavou čistý azúr,
hlboko pod nohami
nerestí valné more…
Nuž, nedivím sa viac ti,
ty moje srdce trpné;
si súžby odchovanec.

--- KAPITOLA 4 ---

Len ešte raz!
Len ešte raz! len ešte raz
môcť stopiť tento mysle mráz,
z tých vekových ju vyzuť pút,
jej zazelenať, zakvitnúť
dať kyprou jará pažiťou: —
Čo byľ, to s kaškou rozvitou
či s nebom očiek žabacích,
i trebárs slzy ešte v nich;
čo krík, to s hniezdkom fialiek
a sedmikrásy kdekoľvek,
i zvonky tu-tam anemon,
ichž nečuješ, lež vidíš tón,
dychčiaca dúška materia
a v práci krajky cíperia;
čo stan, to ako mladý pán
si hovie hrdý tulipán,
vše slniečka si upije
na slávu panny ľalie,
i lenže kalich zdvihol už,
hneď škovránkov sa ozve tuš;
čo úponka, to s mannou list
a náramnicou skvostná kysť,
k jejž pristrojujú hviezdici
svoj tovar úľa zlatníci;
čo pník, to ruža plápolá,
jak večná lampka kostola,
kde orgovánu vonný dym,
v ňomž zmihá motýľ-cherubim;
čo steblo, sľubný závitok
na zlatozrnný úžitok,
tavený v ohni snažení
a samým Bohom razený;
čo strom, to v kvete smotánky,
z nejž na div syrce zaránky
odvára starý bača náš,
najvyšší vyjdúc na salaš,
a ako deťom tváričky
ich líči farbou zorničky;
čo háj, to máj, i báj i taj
rozriešujúci v šťastia raj,
kde súzvuk zhrá sŕdc nebeský,
kráž spletú duší pablesky;
čo plaň, či stráň, len odstaviť
ich nádržky, a príval žít,
čo snop, to vlna, zhučí vdol
a rúče stečie do stodôl;
čo sad, to výklad jasene,
trh na poklady, zbavené
obalu rýchle listného
a väzby z leta babieho —;
ba i breh, ďad, sa hodil vtom
v kremenín mundier, chocholom
mu vratič, mečík u boku,
paripou riava v poskoku —
i tvrdošijnú o skalu
ocieľka kresla zápalu,
tresk vytryskol z nej, ziskril moch —
čoviac, i v smútku ohradoch
samotáriaci cintorín
stal účastným sa veselín,
vykročiac družbom z bránice,
hľa, hroby! — žitia studnice…
Tak myseľ z konca na koniec
môcť rozostlať čo koberec,
čarovných plný arabiesk,
i blahovoň i dúhy lesk,
bár rubom k lícu oblohy,
i bárs len duchom pod nohy,
jak vystupujú nad obzor
podobne v zorách štítom hôr
či majákovou so žiarou
po stupňoch krásy oltárov,
tam vykonávať obrady
i útechy i oslady;
jak obrusom ňou pokryť smieť
stôl zeme veľký na obed,
nímž dosýta ľze nachovať
bied všetkých v svete bezdný hlad
a páľu všetkých v svete záh
po najpríkrejší skojiť prah,
síl naliať každej únave,
ramená vzoprieť klesavé
o balvan celosveta bár,
na kremeň skľagať vôle cmar,
priať túžbe úsvitových kriel
a snahu zostriť na výstrel
za dobrom v každom ďaleku,
priblížiť Boha Človeku —;
sťa baldachýn ju vztýčiť môcť
hneď pavézou, hneď na znak pôct,
tou zastať pravdu honenú,
tým nad purpur vzniesť halenu,
nad perly zdražiť čela pot,
nad koral otlak od robôt,
keď vlastne práci patrí česť
jak z kvetov tu, tak hore z hviezd…
tak stačiť ešte rozviť ju
len raz! — A, nedbám, rozvitú
zviť zápäť ako plátna kus,
na čalún obrus, na obrus
však rozklenuté podnebie,
ba po tej krátkej potrebe
i schovať pod kľúč bezpeky
do skrine-rakvy naveky!…
Ach, márne mysle pohnutie!
Plamienky z vatry sfúknuté,
bez vtáka v letku perute — —

--- KAPITOLA 5 ---

Keď jaro prišlo
Keď jaro prišlo, tak som vábil k sebe ho:
poď, ó, vojď do srdca mi!
jak vtáčik vracia sa do hniezdka starého,
kde na dni mladých tiech roj čaká na neho,
sny zlaté pod hviezdami.
Poď! srdce obývaj mi, ako na starom
kre ruža skvitá znova;
hej, ono bude ti jak svetlu oltárom,
dá duši zrosiť ťa, pred letným oparom
ťa v svieže lístie schová…
Vzozrelo fialkou, z pŕs dych mu kašky zvial,
na ľaliové čelo
struč hrkla jacintu v hre, šafran v líčku vzplál…
Tu ker sťa podstavec sa vypäl, samochval,
a hniezdo perím schvelo.
Ó, vletí, spučí! ich zas skrášli, poteší:
nedarmo túžby muky! —
Lež čo to? vyhýba, vraj, obom? veteši?…
Vták nôtiac buduje, ach! v inom ústreší,
ker iný viaže puky! —
A srdce, chúďa, čo? svoj vidiac pustý kút,
osŕklo, zovrelo sa.
Chlp už len z hniezda; kru i list hnať prešla chuť:
po holých prútkoch mu zrieť iba, iba čuť,
jak v slzách hmýri rosa.

--- KAPITOLA 6 ---

Rád oblaky v ich ceste odprevádzam
Rád oblaky v ich ceste odprevádzam
túžobným zrakom na ne upreným:
jak z hlbín neznámych hen v úzadí
strnulej diaľky zrazu vyšinú sa
a fľusknú na obzor sťa vlny morské,
podňaté víchricou a spustené,
a čosi-kamsi zradiac, rozčleniac
sa v nepretržnú príbuzenstva reťaz,
už potom plynú po ňom tichučko,
jak po jazere hladkom labute,
bez hluku jak tieň, jak sen bez stopy —
a v závratnej tej púti bez oddychu,
bez zastavenia, prejdúc konečne
pláň ponad temä zeme, za sebou
i poslednú štvrť neba zanechajúc,
jak jeden za druhým, chlp za chlpom
sa tratia v nedohľad a hrčia, zvisnú,
až naraz zvitou v chumáč reťazou
i čľupnú oproti zas v úzadí
do tajných hlbín diaľky strnulej…
Rád na tej ceste pozorujem ich:
tú karavánu, po blankytnej púšti
zaberajúcu večne bez toho,
by zjavila: skaď a kam? ký ju smer,
ký cieľ ju vábi, vedie nekonečnom —?
tú večite sa sťahujúcu vtač,
jejž hniezd nik nezná, lebo sama mlčí,
len perím svojím hnedky zo zorí,
hneď zo zlata, tu z dúhy, tu zas z blesku,
zo šede mĺkvej, z lesklej perlete,
v sklad urovnaným a či nadureným
ak zvedavosti dá vše o nich tušiť,
ináče tiahne nemá, vznešená,
bez šumu jak tieň, jak sen bez stopy,
jak po jazere tichom labute —
A ako ich tak zrakom nasledujem,
prepasujúce sveta piliere
oblúkom z hranolových kryštálov
čo vzletnou hradskou — pod náklad snáď hromu
a vedár s rosou na slnečný požiar —
a či to závoj utekajúcej
priestranstvom zeme? či skôr zdvíhací
most, nímž sa jasnej tvŕdze posádka
zamieňa v zbroji z paprskov? —: tu zavše
mi pozdáva sa, v nich že minulosť
a budúcnosť si podávajú ruky,
a týchto stisk, jak pozdrav pólov dvoch,
toť celá prítomnosť! len iskierka,
svit prekvapenia, okamihu len
v premihu motýľ, nič viac!… Áno, koreň
náš v minula tkvie tmavom hlboku,
kým v hmlisté budúcno náš čnie si vrchol:
a na ňom záblesk kvetu chvíľkový,
to naše prítomno, náš pocit ,sme‘,
bo už ho zhasil závan minula
a my ,sme boli‘ — budúcna však oddych
a zažíha ho zas a ,stávame sa‘;
a v tomto trojnom stave vedomia
jak v zvieratníku spechá si náš život,
v jas z červánkov a z jasu v mrákot čerň,
až jeho vzkvet prv umdlie zažíhať
budúcnosť, nežli minulosť ho hasiť:
a v ten čas roztrhli sa nad nami
dvoch totých sestár polapené ruky,
rozviedli navždy, a tá tretia z nich,
tá slze svetla rovná prítomnosť,
tá z obličaja sveta zápäť v nás
a v nej my zhŕkli sme… Ľaď! kde je oblúk
chmár velebný? kde kolembavý most
ten? poletavý závoj? — všetko preč!
do nitky šmúhy, vlákenka bár, vláska —
Ej, chytro putujú i oblaky!
jak v nich by kráčal, tiekol, letel čas;
a v kuklách vôbec, jak ho priniesli
pod pečaťou, i pod ňou odnášajú
zavité tajomstvo: ký schytil smer,
ký cieľ ich ťahá, vodí nekonečnom —?
A obdivujúc náhlivý ich pochod,
vše sklopím zrak, jak keby bola ho
pojala závrať: a tu uvidím,
jak rovnobežne s nimi, akoby
ich tôňa, tiahne po oblohe duše
mi vojka
[
1
]
pomyslov, tiež z neznámej
sa vyronivšia hĺbky srdca, tobôž
dôstojnou krivkou putujúca klenbou
a na závierku strácajúca sa
tiež v tajomnej čajs’ srdca hlbine…
A takto vzozrúc vše, vše nazrúc v seba,
už dvojný ťah ich razom sprevádzam,
zázračnú v letku paralelu! — Jak?
sú pomysly snáď duše oblakmi,
jak tieto pomyslami sú snáď vzduchu,
tej duše zemskej? čo? ech, nezmysel! —
A preds’ kýs’ väzí poťah medzi nimi,
kás’ príbuznosť, jak zdá sa, rovná vášeň
že maľuje ich: počnúc s rumencom
úsvitu panenským a postupujúc
cez plný rozkvet ruží radosti
po vrchol samocitu v jase zlatom,
staď prevážiac sa v tiesni olovo,
pod popol skruchy
[
2
]
s plačom žalostným,
a opäť zviechajúc
[
3
]
sa na odpornú
nevole hrdzu, hnevu čierňavu
až po dúhu, čo zmierom po tejto
sa rozstrela a spôsobila v chvíľke,
že utíšením všetkých pohnutí
a udusením citov zjatrených
od uhla k uhlu slávny belasý sa
rozhostil pokoj v oboch oblohách…
Ha, orol v oblakoch! a v pomysloch
zas duch, hľa! točí kolá, peruťama
ten zo stínov a tento z pableskov —
Sú druzi hádam, keď tak odrazu
ich schytil zápal? či snáď rodní bratia,
ba zrovna blíženci sú, narodení
na nebotyčnom štíte východu
vo hniezde z blesku stružlín, z peria svitu?
I oni vedú to jak náčelníci
šík pomyslov či oblakov…? Však bárs
i cesty ich sa zhusta križujú,
bár svorne začas zauzľujú oká
si poletov: preds’ skoro zúžie duchu
tá dvojná obloha, i zo spolnej
vyrazí koľaje a nesmrteľnou
nesený túžbou svidrom plamenným
sa zavŕta
[
4
]
a zniká v nekonečnu,
oj, inom než je obvod oblakov,
ver’ v inom! — Hej, on nielen otočí
zem pomyslami, horúcim jak pásmom
by rovníkovým, ale šibne k slncu
tak po susedsky v styku dôvernom,
od hviezdy k hviezde liece zvedave,
jak z kvetu na kvet motýľ, žiadostivý
i pohľadom i chuťou nových krásnych
a sladkých známostí; tie svety kol
sťa divé žrebce v cvale zauzdí,
v sieť jednotlive zlapá výpočtov,
dômyselnému podrobí ich skumu
a čočke zblíži súdnej zrenice…
— Ó, mohutný je človečenstva duch
vo svojich výmysloch a predsavzatiach
i výkonoch ich! Vzrástol na obra
rozhľadom, túžbou, vôľou, úsilím:
zem podriadil si s hmoty hotovizňou
za pôdu skutkov, skrotil k posluhe
jej sily surové; a z hraníc jej
kriel bujným párom vytrhnutý zľahka,
jak plátno zberá nekonečné diale,
v tmu záhad norí fakľu poznania
a zakaždým v púť métou zastokne
víťazstva prápor trepotavý… Tak
on opanúva svet, vždy bystrý, smelý
a výbojný; tak v dumách nad zátulky
zastáva tajomství a prez obal
ich k účelnosti, k jadru všetkého
sa dobýva; tak v dielni odkukáva
tvorenie Boha, nielen učeník,
napodobiteľ, lež, vzor v sebe samom,
i majster už…
On sfingu prírody
vzal na odpoveď a mu odpovedá,
bo odpovedať musí! — Ó, hej! len
sa vypytuj jej, na ňu dotieraj,
ty prenikavý vyšetrovateľu,
ty vyzvedaču nespokojný! a
čo vyznala ti, krížom otázok
v zvieradlo vohnaná, vsaď nemeškane
do kruhu slnka pravdy paprskami.
Nech čím prv splna ono zasvieti
i v najzadnejšie kúty zápače
nevedomosti tupej, slepej, hluchej,
ju na výslnie vyjasniac; a teplom
rozpustí staré kryhy ľudských sŕdc,
od výšin ľudstva počnúc (skade mráz
ten sebectva sa spúšťa), všetky, všetky
v prúd jara veselý, že okúpaná
v ňom zem sa zaskvie ako nevesta
vo venci krásy všetkým k poteche,
ubratá v rúcho valných zlatých úrod
k úžitku tobôž všetkým, áno, všetkým:
tým, v sviatočných čo chvíľach túhou mrú
po kráse, ducha družici, a tým,
čo robotného nezmrhali dňa
po lieni pohovkách, slasť chlipkajúc si,
lež ako zo zorí rám vyplnili
ho vernej práce svetlým obrazom…
A vtedy dneška nezrovnalosťami
a pochybami utrápený človek,
zúfalec temer, samovražedník,
pod oným slncom šírej osvety,
ním osvietený, zahriaty i sám:
on ocitne sa zrazu v svete novom,
na objavenej novozemi, voľný,
na tele, duši zdravý, v plni síl,
s temenom iba nebu poddaným,
tak samovládny; obmedzený leda
lahodnou stuhou vzťahov k blížnemu,
ľudskosti hnutím mile skláňaný
i k samožertve bár, vždy vítanej,
upomínaný vyšším vnuknutím —
Jak na jazere vrásky za bezvetria,
tak spoločenské ľahli protivy,
svár tržný preznel v symfonický lad,
priekory skoprneli v úslužnosť
a krivda zašla v nepamäť i s menom:
bo v reťaz bratstva stuhlo človečenstvo,
ňouž mluno lásky pobeháva len,
kde treba, s rýchlou pristáť pomocou —;
pažravca trúda nefedruje viac
robotník medom mozoľov i potu,
ni otrok ďalej nekrváca modlám
na plecia purpur, ani chudoba
neslzí perly pýche otylej:
bo práca je už mierou zásluhy
jedine, ona jak stôl prikrýva
i sadá k nemu, v pohodlí si hovie,
si žičí oddych, sladký sníva sen…
jej patrí moc i kráľovstvo i sláva!
— Ku tomu cieľu vznešenému ta,
do zlatej doby vzájomnosti, spolných
snáh i bláh plnej, ta, ó, orle-duchu!
veď ľudstvo sprudka, stŕhaj, unášaj,
a Boh, ten svetov v behu riaditeľ,
ti spravuj perute…
Nuž, šťastlivú
púť, oblaky! púť šťastnú, pomysly! —
[
1
]
vojka
— šnúra
[
2
]
skrucha
— skrúšenosť
[
3
]
zviechať sa
— spamätať sa, ťažko sa zdvíhať
[
4
]
svidrom plamenným sa zavŕta
— zavŕta sa ako plamenný nebožiec

--- KAPITOLA 7 ---

O modrom vtáku vám včuľ zaspievam
O modrom vtáku vám včuľ zaspievam,
jak doposiaľ som nezaspieval vám.
Bár vedel bych tak v piesni znázorniť
či sladký spev, či modrý krielec svit,
že poznáte hneď vtáka po perí!
Čo oko vidí, srdce uverí.
— Vraj, modrý vták!? (váš údiv počína),
či neblúzniš? — veď to by novina,
ba čudo!… Ah, iď, nerob márny prach!
Nie, takého niet u nás po strechách,
niet v sadoch, v horách ani na poli;
hádanky, brachu, zháňaš! symboly —
Nie hádanka to, ani symbol nie,
sa presvedčíte, až keď povoľne
ste vyslúchali ma (im odpoviem).
Jak nebesá, má zázraky i zem,
má!… (Stŕpli k posluchu.)
Nuž, modrý vták…
On nevyletel nikdy nad oblak,
kráž opustiac, v ňomž koloce si tu:
a preds’ šat nosí čisto z blankytu,
z tých vláken stkaný, ako tento je,
spodníček, pláštik: modré oboje —
Len obojček hrá dúhou trošíčka
a na hlávke mu chvie sa kochlička
sťa zornička, keď mieni zahasnúť;
len sivou vlnkou zvrie mu hrudka hruď
a brká kriel vše zblesknú zlatými,
jak vystrie ich, či páper pod nimi
keď ružovatý čuchre zobáčik:
ináče modráčik to letáčik,
jak krajec neba by sa spúšťal k nám
zakaždým, podával sa ústam sám,
tým v pravdivej i lživej potrebe
a rozmanitej chuti po chlebe,
ho dostať, požiť ho, sa znad zeme
načahujúcim…
— Nerozumieme!
nepoznávame vtáka po perí.
Daj jeho spev čuť: sluch snáď uverí
ti skorej, keď už oko nemôže.
No, spusť!
Jak on?… Och, Bože! prečože
(hruď moja v tiesni k nebu zakričí)
si nedal hlas mi aspoň slávičí,
môcť s úlohou sa spotkať preťažkou!?
Žiaľ, ej!… Však beztak slabou ponáškou
by bol, mi verte, i spev slávika,
hoc vyniká tak a tak preniká;
i ten by sklamal v porovnaní s tým,
jak vták môj nôti tu-tam medzitým —
Nie, spevu takej krásy, miloty,
hneď z hrdielka už srdcu naproti
s radostným zurkom chvátajúceho,
ho čím skôr prejať, vliať sa do neho,
mu splynúť s city (ako jaroček,
na šijach vlniek striebro hrkaliek,
vše rozbehne sa, schytiť do ramien
kvetinku, z briežka záhou skleslú veň…):
takého spevu v kúziel rozkvete,
nie, nečujete nikde na svete!
bár schoďte nivy, háje, záhrady,
v čas čoviac, keď ich Vesna vyriadi
pre koncert — od Jura tak do Jána —
a trebárs broniaceho od rána
do mŕtvej noci pomeškáte v nich,
sluch ako lovec samý streh a číh —
Ó, pieseň to tak nežná, láskavá!
dopola budí, spola uspáva,
že človek nevie, bdie-li, sníva-li:
jak keby perly zvukov kvapkali
a rozvĺhali v duše osnove,
či lístočky to hádam ružové?
kás’ spevná ruža roní lupienky,
rub cit, no líce jas už myšlienky…?
Ó, hudba to! čo slasťou do ucha
sa hromadí vtom, jak jej naslúcha,
až vnútrok cele nasiakne nám slasť,
na medotoký nám ho zhviezdiac plást…
Ó, úkoj to, zmier, súlad najvyšší!
že octneme sa v rajskom zátiší,
účastní velebného veselia:
v nás rôzne pocity sa spriatelia
v sbor svadobný tom jednom o dojme:
sme šťastlivci; a v čele svedomie
čo starejší, bár decko nevinné,
zasadnú bratsky k bratskej hostine,
strop nad sebou tak v modra rozvití,
jak obrúsok, nímž stôl je prikrytý,
kým prostredím vták toten modrých kriel
si preletá, on, citov hostiteľ,
a v piesni znáša im síc’ striedmy hod,
však chutnejší kráľovských od lakôt,
ich núka: nono, smidka skrovničká,
len — pesnička, a bárs nie hrdlička,
jak hudie, vše sa k hosťu pritúli…
Či ozaj ste ho ešte nečuli
velebiť? Nemožno! Tak napríklad,
keď po prácnom dni zložíte sa spať
a než vám oči privrie sníčka prst,
pamäti dáte raz deň ešte zbŕsť:
i ukážete škľabnej pochybe
snáh červenú niť v každom záhybe;
či na vrchole jara, v Turíce,
keď obzriete si žitia ornice
a vidíte sa vlniť osenie:
vám záhonky či lány zverené
jak kolíšu vám nádej premnohú,
a nikde po nich chrasti brlohu
ni liene prielohu, čo na nebo
by oproti vám vzdychal —; alebo
zas skončiac — ani neviem, koľký rok,
keď rozkrútite dejín závitok
a čítať môžte zlatom na písme:
Sme pracovali — zaslúžili sme,
no nebrali len, lež i dávali:
Toť, obetí je súčet nemalý! —
tu našich ramien odtisk pomocných —
hen v smiešok nami prečarený vzdych —
a totu stopy slzí krajíčkom,
čo utreli sme techy ručníčkom —
tu krahli kríže biedy z krížnych ciest:
my sme ich pohli v obeh šťastných hviezd —
a tu, hľa! tŕne, vyvážené z rán…
Preds’, ach! sme samý hriešny publikán;
len farizej, jak v jarmok priekupčík,
i u oltára prevodzuje cvik
nestydatého s Bohom čachrenia…
Lež — koniec piesni!
Nuž, čo znamená
môj dobrý modrý vták, z vás ktože vie,
kto poznal ho už teraz po speve
há? Nikto?
Vrkli: — Trochu preziera;
no ešte vždy nám úzka medzera,
ho scela vypočuť či dovidieť.
Na krátky dotaz ešte odpoveď
daj krátku: kde on liece-trbliece?
Hm, i to?… Ľuďom z pleca na plece,
keď chcete vedieť (vetím nevrle);
ste vynálezci, ale na mrle —
Nie po stromoch, jak iný vtáčí druh,
čo chrobač žrie, je pustošiteľ múch,
lež z pleca na plece on brnká si,
kde sa mu človek z duše ohlási;
a darmo mu kto zrnko podáva,
hoc i mak: jeho všetka potrava
je z líc tam pozobkaný poľubok:
ďob-hrkút!… Avšak nenie holúbok,
bárs milko, jak ten, keď je okrotlý,
i aby ste ho dák s ním nesplietli,
vás vystríham —
— A hniezdi? Ešte rec —
Máš!… (zachechcem sa). Tak už ľahká vec
utrafiť potom klinec na hlavu!
No nechcem zrobiť hlavu boľavú
vám, bohchráň… Tedy vedzte, neverci: —
Môj vtáčik hniezdi — hniezdi — v koterci
či vo vŕške, ba vlastne v klietke, hej!
no nie v tej z prútia, z drôtov skladanej,
čo, bárby bola naskrz zo zlata,
je predsa žalár len; nie, klietka tá,
kde býva vták môj — rajská stonoha
či stoletka! — je ako obloha,
tak veľká na šír, na výš bezmedzná!…
A v takých už len vtákov neväznia,
čo? šakver’ nie, tam žiaden nenie rab,
ni nestrká mu obrok desný dráb,
hu!… V takej sídli, hľa, môj večite.
(Len vráťte zrak dnu, snáď ho vidíte…)
Tam na lazúrnej rímse ktorejsi
si teplé hniezdko zavše povesí,
jak z pavučinky zvité, z páperia
zveslienky: v ňomž jak blahá dôvera
si o pokoji sladkom drieme; tam
i hambálok má z fialiek, čo trám
mu zafírový spustil k zábave,
kde hučká sa vše hrave-voňave
kol, z azúru jak závoj, v ovzduší,
tak nežne, že sa vetrík neruší;
tam nevädze čnie strom či čakanky,
čo znova kvitne každé zaránky,
na toho si zas sadá konárik
a šteboce… Však nie je kanárik,
preds’ žltáň —
Skríkli: — Prestaň! vieme dosť!
Tvoj modrý vták sa volá: Spokojnosť.
Ej, tisíc!… (výsknem). Veru zurvali!
Jak dôvtipní ste, ni ste neznali.
Či šibali skôr?… Mne len naoko
ste rozpriadať sa dali široko
a potuteľne sami zamĺkli?
No, akokoľvek: orech roztĺkli
ste — hádanku ste zvliekli na holú
i podložili význam symbolu —
Jak som rád! aj vám vďačný velice,
na dôkaz podajme si pravice! —
Hej, Spokojnosť je ten môj modrý vták,
najlepší spevák (Prikývli: ba tak…),
kráľ operencov, hoden všetkých chvál…
Bárby ho každý v klietke duše mal!
Bár… Šakže nie zle prajem? (Vzdychli si.)
A veď to od nás ľudí závisí,
si uloviť ho, od nás jedine:
na srdce ruku! povedzte, či nie? —

--- KAPITOLA 8 ---

Už rozpadlo sa hniezdo
Už rozpadlo sa hniezdo, čo ma vyplekalo,
až dorástli mi kriela, že som mohol smele
vyletieť, zatočiť v svet a na príkre bralo
snáh prilepiť si vlastné hniezdko neumelé;
to rodné hniezdo drahé — ó, že zrak môj musí
sa na to dívať! v trýzni páliacej i vriacej,
bár odvraciam ho, v závoj sĺz ho halím cele —
už ono na márne sa rozkydalo kusy,
franforce, ktoré nikdy nik nespojí viacej!
Bo franforce tie pošli na cudzinské strany…
vzav každý po krušci mi srdca, strapci duše,
že rozcapartený som, vnivoč potrhaný,
môj život vetchou šatou rozvláča sa, ruše —
Ó, caparty vy zlaté! — osie výčitky mi —:
stebielka, on čo zbieral, šafár múdry, dobrý,
chmýr blaha, hodváb žertvy jej!… ach, všetko už je
hniezd materiál vrabčích — večný rozchod s nimi! —
Iď, bedár — o dedičnú pamiatku bár žobri!…
— Od tých čias, natrafím-li na pahreb kde v poli,
juž chasa odbehla, bo statky jej kams’ zašli,
všetečne rozhrebenú, pošliapanú spoly,
že uhlík schladol k druhu, bárby sa i našli:
tu vše mi zíde na um teplé hniezdo rodné.
A hľadiac na úhorky potuchnutej vatry,
ostatky vidím krbu tam, z nichž neokrášli
viac kúska zlato ohňa za noci ni vo dne;
len jedna tu-tam hlaveň, čo sa hasnúc jatrí…
Od tých čias, keď tak spatrím pozdnej o jaseni
kvetnicu, za leta čo v splní krásy stála,
a dnes jej rúcho handra, veniec opálený —
sťa chmára, na nejž dúha v dážď sa rozsypala:
tu hneď mám na mysli to rodné hniezdo krásne.
A hľadiac na kočiane hriadky, vidím črty:
jak milá jeho čeľaď zvädla osinalá —
jak v hroboch stlieva — trúcheň už — báj, prelud básne —
Len tu-tam sirôtka, čo v stretky vzdychá smrti…
A jak tam hlavienka si dutná za pochodeň
k pohrebu, sirôtka jak, zmaru povedomá,
tu za svojeťou túži: nehoden či hoden,
tak jedno ako druhé, obidvoje — som ja…
Nech! keďže márnosť všetko, zmene musí podliezť,
popolom z hviezdy tam, tu z kveta stať sa mrvou,
len jak prach je už potom — na pokoji, doma;
preds’ bolesť, Bože! bolesť, nevýslovná bolesť!…
Prv slzami som písal, toto píšem krvou.

--- KAPITOLA 9 ---

Pokoj, milý, sladký pokoj
Pokoj, milý, sladký pokoj,
vezmi srdce moje, ach!…
Uprímaj ho, utíš, spokoj
na tých svojich ramenách:
Zaslúžilo — odmenilo
mukami, čo podstúpilo,
koraly rán krvavými,
perlami sĺz šľachetnými,
platnejšími nad dukáty,
klenotmi nejednej straty,
dúhou snov, bubliny dumou,
sklamaní ctihodnou sumou,
mnohým, všetkým… že až strach!
Vznikla búrka na obzore,
blesky hrali, durkal hrom:
dobre, že mi srdce choré
zas nepošlo úmorom —
A tých búrok, jak tu stojím,
koľko tiahlo nebom mojím!
nie dve-tri, lež na tisíce!
povíchrice, blýskavice…
Čas by bol už! veru, veru,
povážiť tú vlajku mieru;
veď, ach, srdce nie je bralo,
ani, by sa zhýbať dalo,
húževnatý na ňom strom…
Dlho trval deň mi práce,
haj, kde jeho svit! — a z hôr,
hľa, i večer stíny káce:
prvý padol na môj dvor —
Strhal som sa v žitia boji,
prsiam dusno v jeho zbroji;
stiekli sily v znojnom splave,
s nimi mladosť, vôľa, zdravie…
Čas už, ej! čas zvrchovaný,
večernej si všimnúť hrany,
nad srdcom — preds’ nie je metla —
v nočný strop hviezd poklásť svetlá,
lampu luny na obzor…
Pokoj, slávny, svätý pokoj!
prijm’ mi srdce hostinne!
zakolíš ho, uspi, spokoj
milostivom na kline:
Doslúžilo — zaslúžilo,
by mu raz už bolo milo,
sladko už raz — Spôsob, zrob, ach!
po útratných borbách, próbach…
kdekoľvek mu bez neresti
u tŕnistej ustleš cesty,
či kde ešte slnko tróni,
či v hlbokej čiernej tôni…
nechže si už spočinie!

--- KAPITOLA 10 ---

Keď obozriem sa svojom po živote
Keď obozriem sa svojom po živote,
je ho už hodná, šíra, dlhá diaľ:
a predsa nevidím v jej hmlistej hmote,
by skutok za skutkom, čo ako plot je
pre diely v ňom, vhor štítom vyčnieval.
Hej, diela diel sa tiahnu v ľudskom žití
sťa reťaz vrchov črtou účinnou
a v obzor ľudstva vyhúknu jak štíty
mu k zvelebe, bo plajú vidín svity:
tak prestáva byť život pustinou.
Na méty tie je človečenstvo hrdé,
bo slávnymi sú umien chrámami,
sú sopky ducha, hradby pravdy tvrdé
či rudohorie, kov kde milosrdie…
Ó, obri! kto sa vypne za vami!?
Niet výšin v žití mi: to plocha pustá,
s kopčeky, jakby krt bol naryl ich.
Zlá sudbo!… (primknem rúhavé však ústa.)
Pláň — púšť, kde podzim mrazom skvitol zhusta
a s vetrom rovno hynie plač či vzdych…