--- KAPITOLA 1 ---

V jesennú polnoc
V jesennú polnoc naraz zvuk
poplašnej zobudil ma trúby.
Zas požiar? diela ľudských rúk
on, živel — šarkan s iskrozuby,
keď mlsne oblízal ich prv
klanými plamojazykami
[
1
]
večite lačnej, chtivej tlamy,
akoby cical pot z nich, krv —
ten požiera ich, trávi, hubí?
Hja, čas, kde v tôni nočných bŕv
vše závisť ničomníka pohne
vo hrobkách stodôl kriesiť ohne…
A kde, kde?… Azda zďaleka
len sa mu hrebeň začervenie
prez nebo čierno priodené —
Však jedno; mrcha bezpeka
vždy: preds’ to brata-človeka
kdekoľvek — ťažké navštívenie!
Sám bez škody, máš ľútosť s ním,
dotknutý jeho nešťastím;
i strácaš, čo je viac než hmota,
hoc bez prípočtu ku zisku:
sna sladkosť, radosť zo života…
A či var’ horí nablízku?
sa úzkostlive pýtam ľudí
v prebehu popod obloky.
„Ľaď,“ pokážu, „stĺp dymu rudý
hen! ako jedľa vysoký —
Sťa krútňava sa valí, čmudí!…“
Vraj, istia — v mojom rodisku.
Až skrahám; v ume blyskne v chvíli:
ak, Bože, rodičovský dom!?
môj kedys’ azyl teplý, milý…
mi: tiež že — ľahnul popolom.
Tak?…
Ach! i toho musel som sa dožiť?
Nie dosť — i tento ešte bôľ a žiaľ
bol nezbytný, mi bôle-žiale zmnožiť,
čo som ich odstonal už, preplakal,
ich zavŕšiť i obživiť ich pritom,
dľa ktorých s krvavým vše citom
som všetku z neho — lebo vždy nie dosť? —
rodinku musel radom pouložiť
do schránok-rakiev? že som zahriebsť dal
do tmavej zeme — ešte málo na tom? —
pre svoje srdce toľký srdca skvost…?
I tento úder ešte v hneve kliatom
smel dosadiť mi osud svojím mlatom!?
Ó, siré srdce, srdce choré!
bied, trpkostí ty primusený hosť,
toť! jediné ti svetlo na obzore…
… Však nechže strávený
zahynul v plameni!
Čo odťažitého v ňom utkvelo,
v ňom zobsažnelo zápalného
náplňou vo cti márne nad telo,
ak s časom nevytuchlo z neho:
nálada lásky, vzduch-duch vonných krás,
nad vrstvy všedný povznesený prediel;
vždy čarodejný vzájomnosti pás,
že protivy tak v súzvuk zmieriť vedel;
miloty jasno, pokoj hostinný,
sťa zlaté vlákna vzťahy rodiny;
ozvena spevná za velebných nedieľ…
nech všetko vzblčalo, nech vzletelo
si iskernate veselo
tým smerom slobodnými za dušami,
vzletlými z neho — hore, hore
kams’ nad oblaky — polnoc — nebies trámy,
zveľadiť čo deň pásmom zore;
nech radšej!… ako keby bol
bez péče, vekom upadol,
zhnil… Ajhľa! slzavej bár pri pokore
zmier vteká v povedomie mi:
Pod zemou čeľaď stlelá na popol,
a z hniezda popol — na zemi…
12. decembra 1916
*
Len krov mu — klobúk — sňalo v požiari.
Zrub trčí čadným čelom. Vo tvári
pod upálených obŕv šiarom, ich
to strieškou raz, pár očí hlbokých
sa pleští v svet; zrak plný žaloby
hneď na príchodcu uprú, akoby
ho vyzývajúc: zhroz a zadiv sa!…
bo sťaby očné jamy kostlivca,
tým podobné — až tebou zdrgá mráz.
Pozoru zmyslíš ujsť; však vidíš zas
čo? Za uhol bár zájdeš, márne preds’:
pred tebou stojí znova — kostlivec
odretých bedier; rebrá spočítať,
lopatky civé, otlčený hnát…
bo šatný rubáš sprel mu, košeľa
ni lub, ňouž, pečlivá vždy, umelá
ho priodela v dobe poslednej,
pred smrťou čajsi, ruka gazdinej.
I dvere rozchľapené miesto úst
ťa upomenú jeho na čeľusť,
bezzubé sánky, s klbom na líci…
jak ostatky ich vídať v kostnici.
Máš odvahu k nim vyliezť podstenou?
Sa rozviezla, hoc bola kamennou;
sklad gazdu… Spred nich, ha! kde gánoček?
Tam dlieval chlapec — ó, ten zlatý vek! —
na prstoch stával s hlavou dumavou,
sa meral s hrdou Choča výšavou:
vraj, výpustok ten podnož na šťastie,
raz veľký, na ňom i Choč prerastie…
trôfalec, bláznivec!… I pavláčka
tam! tá, čo, Choč jak pruh vše obláčka,
stav otáčala riasnym vencovím.
Po nej si dupkal chlapec zakaždým
najradšej, odkázaný strážiť dom. —
Z nej obdivúval známy ,rodostrom‘,
jak ponad dvor svoj smelo rozpäl kôš,
kam čížky zlietali sa na rozkoš
ho troma konármi, sťa oblúky
chrám, podpierajúc v silách záruky,
vznášajúc ľahučko i bezpečne;
a cez kôš cedil zlato slnečné,
že na pleš pršalo i na trávnik,
dvor zdal sa mu byť čudom mozaík,
vajčitou mrežou, číry listvy rub
striebristý-tônistý… Vtom hruška, cup!
v jasninke žlťou strnie s gúľačky:
a chlapec, hybaj, hupkom z pavláčky,
z gánočku na dvor schodky strmými…
Tu vše, jak brnkal hor’ či dol’ nimi,
mu na um zišiel rebrík Jakubov…
V poruchu stupne tiež; a s obrubou
čo? — pohorela a vtom opadla?…
Nuž, chceš dnu? Tak poď — Ach, dosť divadla
mi! — zdnu či zvonku viac nech nevidím;
len namrzím sa i sa zastydím —
Späť na preddom! preč…
A zas z tvári v tvár
mu skameniem. Tých prázdnych očí pár
zas pára vo mne, jak nôž dvojbritký —
Nie! nezaslúžim vašej výčitky,
že darmo vystíhate záslužnú
po toľkej službe — striešky almužnu,
žobrete — kvokáte tak drahný čas;
ja zrazu musel z očí spustiť vás,
vás cudzincovi vrhnúť do mania,
s krvácajúcim, verte, srdcom; ja
nemohol ináč — Boh mi svedok! nie…
… A pohorelec sto ráz namokne
i zaschne sto ráz, trhan úbohý,
od hlavy holej nahej do nohy;
hneď znoj mu, že ho závrat schytá z nôh,
hneď zima, až mu praští po uhloch…
tak trpí, než tu roku obrátka.
Však načo trpí?
Nie si pamiatka,
vedz! — trvať nutná, povinná čo štít
tu čeliť zmaru… ani z pyramíd,
ani akropol
[
2
]
si ktorá; z dreva len
kolíska, rakva z dreva zároveň…
Nuž, zvaľ sa, och! zvaľ, hoc hneď, na hŕbu,
vyhasnutého dávno kol krbu:
keď oheň nezmrhal ťa docela,
v ňom nenašiel si na smrť priateľa;
keď, ako vidíš, rok ti zuteká,
a neštíti ťa dlaň bár človeka.
Nebadáš: svet že už-už rúca sa?
pod borbou obrov zem sa zatriasa?
že nebo horí žiarou krvavou,
tou z požiarov či — krvi záplavou…?
Zves tedy lysý leb, mdlý podlom bok!
a čiernou vlnou vteč v ten žaratok;
v ňom roztavený fľuskneš nad obzor,
keď vlastný vznet ťa nevysoptil skôr…
… Však vyhaslého dávno kol krbu,
oj! rozsype sa skoro na hŕbu.
Hľa, páter zohýba, väz schyľuje;
za opateru, kľaknúc, ďakuje…
Môž’, zajtra ssuje sa, môž’, túto noc;
len čaká, pritrieli až na pomoc
mu — človek var’? nie, ten viac neráta;
lež rázna víchrica, hej! ona, tá
z milosrdenstva k nemu mrchavá…
Prichádza, čujem… Už sa strháva! —
1917
*
Čo? Stojíš ešte hore koncom, há,
že lazár si, síl čerpúc z vedomia…?
Nuž, lejak neraz, neškodí ti dážď,
hoc ani lichý nedopriali plášť
ti, lachetku kús’, veteš haleny
na plátvy pliec,
[
3
]
ten chrbát zhrbený?
Sneh nezdlávil ťa, ťarcha pre hory?
hoc drúčka nedostal si podpory,
pokrývky z hrnka na vrš plešivú?…
Ni víchor nehnul tebou?… K podivu!
Ver’ pevne založil ťa staviteľ,
že trváš, trebárs on už dávno stlel,
a pred ním ešte družka snaživá,
čo včelími ti povlak z tkaniva —
maziva zhnietla prsty: plást ni kment
[
4
]
—
Ten vypĺzol; no drží fundament,
pohromy ohryz na ňom — budova:
raz pre hrdlíc rod klietka doslova…
Ó, hniezdo drahé! —
Ani nadchnutie,
čo rozžal vzblkot tvoj, sťa perute
plamenné rozšíril, ťa z koľaje
nevymklo? keď i súcit sila je,
čo stŕha… i to prestáls’ vzpriamene?
Nu, čo dúl prešlo;
[
5
]
znak, že slamené…
Ó, zlaté hniezdo! —
Ale neželiem
viac; márnosť všetko, kamdiaľ lepšie viem.
Kde hrad čnel prv, dnes hrobľa rozvalín.
I kráľov splavie purpur, hermelín
ošumie sudbou všedných oblekov.
Sa zdrobí granát, hrdza zožrie kov.
Pych leta vposled babia ruslina,
z čalúna lúčin dríšteľ jediná…
Toť! v búrke sveta treštia hranice,
tie staré obruče sťa tkanice,
že ráfu úlomok až zafuní;
sa rozpadajú ríše — koruny
z hláv kývajú si trápne oproti —
trón stolčekom, čo decko prekotí…
Pod samou polárkou, kde prestola
tvrdz večná… čo to? vlajka plápolá
či blúza ako krv?… Čajs červánky
večerné, či čo vzplanú zaránky?
Až zhasnú, svitne deň? či zhustne tma,
jejž neprezrie ni nebo očima
hviezd?… Potom vstúpi svetla vojvoda
z nej na zemský zrub — slnce? — sloboda,
s ňou rovnosť, bratstvo? Pravdy kráľovstvo
s blankytom krásy, lásku za slnko,
vždy v zenite?… Tá chaotická šeď
ten zrodí svet?
Hoc v páde, odpoveď
daj, chalúpko! ty tajná príšera,
sťa prorokyňa, ktorá umiera…
1918
*
Hniezdo ty, ktoré si krome mňa vymrelo,
v osudnú jednu noc dopoly zhorelo,
nač ešte drnčíš tu? mútiš a moríš
veselím, zdravím až kypiace okolie?
Prečo sa nepoboríš
hoďas už zo samej nevôle?
Srdce bych vyrval si, z hrude tej vyhodil,
keby šlo. Dosť ma už trápilo do tých chvíľ;
na každom, čo ich má, od vlákna k vláknu,
bôľ ihral, ihral žiaľ štipľavý, kúsavý —
Ako? keď doň raz vsiaknu,
lieku niet, ktorý ho uzdraví?
Z toho som hniezda ja stárež i mládež, ach,
vybral… Že rozpust ma viedol, jak chlapca v hrách?
Ba! — mužom kázeň hla osudu temná;
vybraté musel som klásť smrti do lona…
I keď je prázdne — krem mňa —
mrzák len, prečo tiež neskoná?
— Ľahni, och! na máry; nečakaj koniec môj:
nie z teba, zinaď mňa odnesú na pokoj.
Tvoj vývrat prajú si dedičia, veru!
jakbys’ bol fľakom či strupom
[
6
]
im na tele.
Iste ťa nepreberú;
na kare zadržia veselie.
Nepreberú ťa, nie; rozberú — kde to hen
ten zastal, pokročia: dajú ťa na oheň…
Za noci cudzí tiež vezmú si, krom nich,
polienok ohňa sklásť… kozúbka u svitu
spomenú neprítomných,
zomrelých — môž’, i mňa tu i tu…
Rozberú… spália ťa! A už ťa viacej niet,
ani ťa nebolo… Sused či nesused
zabudne miesto aj… Z dŕv tvojich sinou
dušou čo vzlietne dym, závoj jak pokory
povlaje nad dedinou —
s vetrom, huš! stratí sa za hory…
Tak sa strať!… pomníkom nie si ty ničoho,
nikoho!… Takých hniezd, rodín z nich premnoho…
Zrodený nový svet nové chce sídlo!
Ty vyslúžilec si, bez strechy — bez cieľa…
Nik ťa viac za strašidlo
u cesty vídať si neželá! —
1919
*
Sám nechcem vidieť; ale uverím,
čo čítam: si, vraj, porástol už trávou…
Plášť prírody! — ti v posmech? Oj, nie! — slávou;
čo najdrahšieho mala, tým
sťa kvočka prikrýva ťa — páperím:
i slávou to i láskou dojímavou…
Príroda nerada ver’ zaháľa,
zrie priestor trebárs na piaď bez úžitku.
Videla: prázdna povala,
s popola vrstvou, prachu, hnilej prsti;
semiačok priniesla hneď plné hrsti
a po nej rozsiala:
z nich vyvábila popri kytke kytku
liskavých, tučných tráv,
po púčku stoknúc na stebelnú nitku…
A na povale skvitne — zlatoklas;
len skropiť ho vše rosou, slnkom ohriať…
A za pažiťou, môž’, sa zjaví chrasť —
Že dopichať ťa ostrím šípov?
Preč i tu s ohňostrojom planých vtipov!…
i chrasť ti bude pocty časť;
ker nielen list, i kvet ti vyženie,
hoc poľné ruže červené…
A visiaci, hľa, vznášaš slávny ohrad!
len rosou skrápať ho a slnkom zohriať —
Kde taký zázrak inde nájsť!?
I nač by malo po príprave zdôb
sa zháňať ešte — umenie?
Veď hrob si, hrob tiež!
I jak hrob,
venčený býlím-kvietím nepoškvrnným,
korunovaný šípím, lôhom, tŕním,
sa uľahne a — zrovna so zemou:
tak i ty, rove, zrob,
bezradný, nemožný, nevládny:
pokľakni — uľahni — zapadni…
Toť, rozlúštenie všetkých problémov! —
1920
[
1
]
klanými plamojazykami
— kálanými (rozštiepenými) plamennými jazykmi (ako majú hady)
[
2
]
akropol
— akropola, vysoký hrad; Akropolis — hrad v starovekých Aténach
[
3
]
na plátvy pliec
— na trámy pliec, na trámy, ktoré na dome držia krov
[
4
]
kment
— jemné plátno
[
5
]
čo dúl prešlo
— koľko pohrôm prešlo
[
6
]
strup
— chrasty

--- KAPITOLA 2 ---

Hymna
K oltáru tvojmu, vševládny Pane,
sám čo si vstavil z tatranských brál,
ozlácaš svetly nebeskej bane —
na jeho stupne koleny zdrané
kľakáme, na rtoch nesúc ti chvál
jasavú pieseň, modlitbu vďaky
plajúcu vonne z nádob, toť, sŕdc,
oboje v silách preraziť mraky:
vyslyš ich, prijmi obeťou, Bože,
od opustivších smrteľné lože,
nezavrž žiadnej, aniže zhrdz…
— Boli sme národ pod Svätoplukom
veľký i slávny na zemi tej,
Rasticom i ním — na čele plukom
udatným — svojim najďalším vnukom
v nejednom boji vydobytej;
skoro však — ó, pád! — ohyzdnou vinou
vlastne sa ťažkým prehrešením
Svätoplukových nehodných synov
padli sme: keď ty namiesto otca
Otec vždy sirôt, radca i vodca
roztrhať zväzky nezbránils’ im.
Na bratislavských poliach v tú dobu
korene bytia podťal nám vrah,
za živa zvrhol v priepasť nás hrobu,
balvanom prikryl… dovŕšiac zlobu.
V hrobe tak — a či v žalára tmách? —
veky sme potom hnili — či žili,
spola len mŕtvi, ohlušení…?
Srdcia v nás stĺkli: — vlials’ im, ty, sily,
Vládco? Ach — nečuť… Náporom ramien
hnul: — však čo škvárou vypúšťal kameň?
Príšery v nociach, tône vše v dni…
Tak sme sa kradmo plúžili, bludné
zásvetia stvory, za tajných chvíľ,
vládu čajs’ z útrap chlupkajúc studne:
vrah kým si drichmal u hrobu kľudne,
v domnienke, národ nasmrť že zbil.
Bo, ty, čos’, Tvorče, stváral v tie časy?
Slncu ak, lune hlesnúť dal: duch
mátožný viac by strašieval asi,
mrazil skôr tmavý od oných svetiel;
ináč nič nedbals’, zabratý zreteľ
v kolotok svetov, pravej jak ruch.
Túlave sme tak tekali, ranám
hnojavým úkoj hľadajúc, hoj;
od vzchodu strhli k západu bránam
pre ratu… už raz zdarilo sa nám
naraziť smer sem — pred oltár tvoj:
kde sme už potom prikľakávali
s bázňou, mniac: chrám kde, budeš i sám…
Zrazu sme skríkli od bôľu, v žiali: —
hlasivky uschlé v kviľ kto nám spriahal?
Správco! že prst tvoj? Ach ty si váhal,
zaoblačený, priznať sa k nám…
Prez tisíc liet tak tesklili sme tu,
stonali, žalôb vznášali zun.
„Zmiluj sa, Bože!… Zázrak zjav svetu!“
vyjakli vposled v zúfalstve vetu;
„vzkries nás a — vrah zájď, Avar kam, Hun…
Chceme žiť! nie hniť — Krvi, ó, nalej
príšerám, tôňam do civých žíl:
žiť tebe k sláve!…“ Ty však i ďalej
mlčal si. Nie vrah; prezrel, jak počul:
privalil kameň ťažší než dovčuľ,
ešte i špárky zapečatil.
Ale hnul kameň napnutím ramien
zakaždým; pečať praskla, jak prv.
V príšerách zmihá zoristý plameň,
na tôňach presvit slnečných znamien:
v tých i v tých iste sprúdila — krv!…
z nárazu tvojho, Lekáru? Kto vie?
vrah, ach! vždy reťaz nadkladá zlôb:
dusí i plač v nás, drhne nás v slove;
v púšti jak svojej divoké kone,
príšery stíha, rozháňa tône,
zavracia v onen odveký hrob…
Takto sme veky pasovali sa,
prízraky, s vrahom, žiadajúc žiť.
Žily nám sajú Dunaj a Tisa;
havrani tiahnu, plná kde misa:
z pŕs rodných bár tyť dychtivý hyd…
Na to čo, Sudco, ty? Nič, ach! stále;
mračná len hustnú nad oltárom —
Zrykli sme: „beda!…“ Ozvena v skale
zbedáka… citom skala nám blízka;
a, ty, jak, Lásko? V mrakoch ak zblýska,
za bleskom zmrmre mrzutý hrom…
— Teraz už vieme: prečo si, nemý,
zrel, Bože, na nás prez clonu chmár?
Mali sme trpieť jedinečne my,
žiaden jak národ na tvojej zemi:
rabstvom si kúpiť slobody dar,
stihnutí ťažkou dedičnou vinou;
súdils’ nám, áno: odpykať hriech,
Svätoplukových nesvornosť synov,
podstúpiac — smrť až!… Plnosť tak časov
nastala pre nás s života spásou;
ohlásil v svet ju cherub tvoj: Čech!
Vieme tiež: hoc si, Otče náš milý,
do dna nám kalich vypiť dal múk,
tys’ bol, čo, zviesť ich prial si nám sily;
a keď sme mreli… v osudnej chvíli
nadchnul si bratský, synovský pluk
za právo boj biť, za spravedlnosť!…
Viac ešte spravils’: posilniť ich
— i abys’ časov domeral plnosť —:
v národoch sústrasť zbudil si s nami,
hnev: kopju vraziť do dračej tlamy…
k pozdvihu všetkých pokorených!
Dotrpeli sme! Z mŕtvych sme vstali,
hrobový kameň odvalili
s pomocou veľkých, národ my malý;
života vrah však, kde sme hniť mali,
zapadol vlastnej do mohyly…
Pokuta za hriech vzatá i kára!
Dotrpeli sme; trpeli — dosť…
Radi: tá neresť Slavianov stará
splatená ak tiež nami — ó, radi!
zniesli aj trest, ak život svoj mladý
založia vskutku — na vzájomnosť!
Žijeme, Bože! S jasnou už tvárou
upieraš na nás slnečný zrak;
na pravdy tvojej legionárov,
slobody žrecov so svätcov žiarou:
pod pätou ichž kým násilník drak
vydáva s krvou paru zla šerú —
vytruštený už pýchy mu väz…
Žreci čo sudci zasadli k mieru:
protivy zmieria… na obruč lásky
skladajú v borbe strhané pásky,
národy v bratský opiať ňou sväz…
Prerádza svet sa, Bože, ti k sláve!
moci viac nemá nad právom moc;
šelmy krívd skapli; k vidinám smave
prezrelo ľudstvo o šťastie, zdravie:
bludu, tmy navždy minula noc…
Národy, k dielu priložiac ruky,
budujú svorne svetový dom —
Prerodil svet sa! válečné pluky
tvorivým pošli za predsavzatím —
Svet nový s vekom zavítal zlatým…
Nájď, Bože, ó, nájď záľubu v ňom!
Ó, koľká sláva, národov členom
slobodných sluť, jak veliká česť!
závodiť s nimi na oslnenom
dejišti, dnes už s ucteným menom!
zásluhy veniec splietať si z hviezd…
Vďaka ti, Bože! krvavé boje
s jarmom i z hanby vyzuli nás;
svetlé tak vnukals’ nástroje svoje —
Voľní sme, čistí, Bože: — tá radosť!…
V práci však, ó, daj tráviť nám mladosť
života, slávny pokoja čas!
K oltáru tvojmu, vševládny Pane,
sám čo si vstavil z tatranských brál,
ozlácaš svetly nebeskej bane —
na jeho stupne okvetované
kľakáme, na rtoch nesúc ti chvál
jasavú pieseň, modlitbu vďaky
vzňatých sŕdc… Ó, skloň sluch k nim, ho zdrž
pri nich, kým na nás spočinieš zraky:
vyslyš ich, prijmi obeťou, Bože!
od opustivších smrteľné lože,
nezohrď žiadnou, neopovrž…
Na Hromnice 1919

--- KAPITOLA 3 ---

Škovránok
Že škovránka spev počujem,
ó, ďakujem ti, dobrý Bože!
Veď teším sa mu, radujem,
jak starec tešiť, radovať sa môže,
zas v žití nájduc pôvab, záujem.
Ej! zima — neprajela mi,
nemala pre mňa z nehy vláska —
Či pocit ten jej neznámy?
tak prejavuje sa jej vrelá láska,
keď objíma nás z ciagľov rukami…?
Preds’ šťastne vyviaznul som z krýh,
hoc zdŕžala ma, laská-čanká;
na pole umkol — z cely mních —
kde pilný pozor dávam na škovránka:
tú zvonnú reťaz zvukov ľúbezných.
Sa cítim zrazu, ako z dôb
by mladosti!… tie v mysli skusy —
Ni stopy pri mne starých mdlôb:
hoc vtáčik perly piesne — na mňa trúsi,
jak na rum v brečtane, ach! — v kvietí hrob…
Jak utešene šveholí!
Len kde je?… iste privysoko:
na samom vzdušnom vrcholi,
kam nedovidí moje slabé oko.
Nič to! je aspoň sluchu po vôli.
Sluch šťastlivý!… byť žliebočkom,
nímž radosť jara steká k duši
veselým, skočným jaročkom.
Ba vďaka vám, vy, verný ústroj, uši!
ste zostali mi v službe k veľkým dňom…
Ten spev! Ples, rozkoš, jasot, vzlet:
vzruch mužnej sily v pevku ženskom…
— Len či vie, od tisíc že liet
slobodným, prvý, spieva nad Slovenskom,
zrodeným z krvi, slzí, z múk i bied:
či vie to spevák? Vari vie,
ba iste! Preto z hrúd sa vzchápal
na nebo — tieň-sen po nive —;
tam rozžal fakľou všetok duše zápal,
i nadšene tak spieva, horlive!
A či vie ozaj, nado mnou
keď vzletel, vytrženosť samá:
spln zvestuje staď — mojich snov?
i v starobe hoc, ako ženícha ma,
žrec, zdáva s mladou dobou prítomnou…?
… Ha! havran prihnal — čierny ťah,
po hermelíne dňa sa šúľať,
a skrkal, uvyklý si v tmách;
niť piesne prerval, rušil jara súlad…
Hyš, rozkolníku! vzkriesenia ty vrah,
hyš!… stlieskam. Krká; na pomoc
čajs’ zve druž: roveň hábou, hrdlom.
Nuž, zháňaj, hlavaj!… Vedz však: hoc,
čo po svete vás, všetkým čiernym kŕdľom
sa nezdarí viac vrátiť zimu — noc!
Priam príroda sa odeje,
tu i zdnu, v nehynúce rúcho.
Nie! naše v kvete nádeje
neobrátite na púšť, v bahno, sucho,
nepochováte v snehu záveje…
Hyš! predsa… Ušiel v temno hôr,
skaď prifáral. Vzduch sčistel znova
v jas, mier. Sťa stuha prez obzor
sa páše dúhou hymna škovránkova;
ba v chór si prizval druhov celý sbor…
Velebte, žitia zvestoni!
vo svorne krásnom hlase, rytme:
nech skvitnú v poliach záhony
i v mysliach ľudských… V každú zápač, prítmie
hlásajte slnka — pravdy zákony!
Oráči, imž je pôdou vzduch,
ó, sejte semeno veň krásy!
I ja bych roľníčil, kde duch
a srdce roľou; lež, ach! zašli časy:
— kto ulapí ho? — z rúk mi padá pluh…
V apríli 1919

--- KAPITOLA 4 ---

Dve lásky
Dve lásky zdávna borbu vedú o mňa.
Zápasiac vo víťazstva znamení,
z tmy umkli minula a prez prítomna
svit po mne počahujú rameny.
Na boj ich hľadí duša moja, skromná,
trnúca sťa byľ v pozdnej jaseni:
veď v — nadsvetie ma zvú, zvú do — mohyly…
I sám im podchádzam; no voliť — nemám sily.
Dve lásky, hej! to s štyrmi ramenami.
K sesterskej otcovská si pristala,
dokorán náručia… „Drž, brat-syn, s nami;
poď!…“ zdá sa, čujem prívet zneďaľa —
„Nás zronil november,
[
7
]
tvoj — milý známy,
keď zmetá list; a spomeň: bývalá
hra chasy!… Rád si dal sa zahriebsť v lístie…
Čo vtedy opadlo: — ó, spí si sladko, iste!“
Oproti iné lásky dve sa spriahli.
Matkinej posilou je bratova.
Tiež chcú ma pojať… Syn-brat, nebuď náhly!…“
znie, zdá sa — „Snivej zimy poslovia,
my v januári spočívať si ľahli,
[
8
]
keď zem je posteľ k spánku hotová;
k nám zboč… Sneh padá z božej ruky ľavej
čo páper… Duchny dve ťa prikryjú: rov — závej…“
Tak o mňa bojujú; ma k sebe vábia
pokazmi: zoblieka, vraj, listopad,
bo spona so životom — vláseň slabá…
vraj, ľadeň sneží-mrazí — reže ľad
pre palác mieru… Ach, hej! duše hába
zvetšela
[
9
]
na mne — púšťa naporad
po zmysle; sily schabli, v krvi zrážka…
Rád uložím sa; len ten — výber! voľba — ťažká!
Veď lásky dve to, spolčené dve lásky
raz k môjmu dobru; pre mňa živšie raz
čo kázeň, neha — chlúba z dúhy-pásky;
na môj duh rosa, teplý slnca jas…
Nuž, či div: k starobným keď tiesne vrásky
mi pribudli? — že preniká ma mráz
u urien: — k padeši či ku záveju…?
Ak, ichž som pominul, si — večne pozacnejú!?…
— Ta, vidiac ma — že hoc som s každým rokom
už na skok k nim: preds’, ako zaberám
dol’ vrchom veku urýchleným krokom,
že v chôdzi zarazím sa tu i tam,
váhajúc, kam ísť? rovno a či bokom? —
sa zdá, ich čujem: „Jedna cesta k nám
v — nadsvetie vedie… nastúp ju! je hladká —
Sme štvorka súhvezdia… Vzleť! — Znova sa zaskvie — piatka!
Pamätáš? kde si, na zemi tak žili
sme družne, prstov-paprskov jak päť
na prácnej dlani — ústroj bohumilý;
no štvoro zašlo z nich, jak lupne keď
kvet štyri upustí v svet — do mohyly —
Prst-lupeň sirý — opŕchni! a vzleť…
Ni vlákno nedrží ťa viac tam hniezda;
zhorelo, klesá v rum… Vstúp v hniezdo! do — súhvezdia…“
Na hlas ten obzriem štyri sveta strany,
do výšin vzozriem, sladko pohnutý:
v ňom poznávajúc štvorzvuk kedys’ hrany
tu — dnes chór v šťastnom nebies zákutí…
i — všetok vzruším sa! som — odhodlaný —
Na duši upravím pár perutí,
jak vták v čas ťahu k slnným juhu poliam,
a nima zveslujúc na skúšku v odlet, zvolám:
„K vám sa zberám, moji drahí!
v čas i v nečas zosnulí,
po skončení, v zlomku snahy:
k vám sa zberám
z dlhej, trudnej žitia púti,
rovnej máloktorej mieram —
Kde ma pokoj pritúli
v choboť, ktorú minuli
všetkých protivenství šľahy,
zamierim k vám z vďačnej vôle,
odputnaný — vypriahnutý;
pri božom len ešte stole
odvečeriam…“
V októbri 1920
[
7
]
nás zronil november
— básnikova sestra Mária umrela 26. novembra 1876 a otec 9. novembra 1888
[
8
]
my v januári spočívať si ľahli
— básnikova matka umrela 7. januára 1887 a brat v januári 1889
[
9
]
zvetšela
— ostarla