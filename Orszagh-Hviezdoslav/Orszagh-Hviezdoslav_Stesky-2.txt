--- KAPITOLA 1 ---

Ja s plnou dušou vrátil som sa
[
1
]
Ja s plnou dušou vrátil som sa v rodné strany,
s tých túžob plnou, aké dlhom vo vyhnaní,
ich pilne zbierajúc, sme nastrádali oba:
keď hneď jej, hneď mne nudou zostudela doba,
či miesto zžeravelo v pahreb pod nohami.
Nad nami kratochvíle zhrali motýľami,
peľ-libač
[
2
]
na perúťkach, smavé po nich oká,
kým z pyštekov im crká radosť samotoká,
u jarku jarček, z grúňov vzduchu poľahučky
ženúci, až sa spoja v súzvuk, v piesne slučky;
však žiadna nezletela, ulomiť nám kúsok
a podať útechy — šli, tiahli radom húsok
divokých, leda vzbúriac daromnú v nás túžbu.
Zdar zbiehal stanice kol vánkom, konal službu
lekára, v zásobe liek mnohý so sústrasťou,
svit, z rosy nápoj, balzam i slasť z vonných plástov,
ochladze závej, jak pot vyzrel v požehnanie:
tým nedostatky kojil, bôľ uhášal v rane,
z čiel odnášal smut, bledé zapaľoval líce,
roj neduhov, bied, súžob krídlom povíchrice
zaberal, zostavujúc bezpeč, plnosť zdravia;
no k nám, či by mu priviať sprava a či zľava,
k nám nezavítal, ,huš-huš!‘ obďaleč len sfunel,
ba, ľahostajník, ani búrkou nezadunel,
ni búrkou, čo preds’ má dážď, vlaží, svieži, čistí —
Oáza naša spľaskla ošmrklými listy,
zhrozená nad osudu nenávisťou toľkou,
nám tobôž skväcli hlavy, ruky do podolkov;
sme záhu trovili zas, zmývali sa potom:
I zúpeli sme… zhúkli naraz: Och, tam! potom…
tak o hrsť nádejí viac šupnúc do taršule.
— Keď protivenství rôznych vypálené gule
nám hrádok dobývali, cupotajúc krovom,
ja nestačil ich zvrátiť, zažehnať ich slovom
i, Jeremiáš
[
3
]
nový, v žalobné som skladby,
prepuknul, zhorekoval nad rozvalom hradby,
jej každý úlom v sebe odkrušiť sa cítil;
vtom avšak, práve jak sa z rumu kúdol vzchytil,
z kotúčov jeho svitla ona mi čo hviezda,
mi slzy utrúc lúčom, hlesla: Čo bys’ hniezda,
len dočasného, želel? nech sa skydne v trosky —
Čis’ zabudol už útul, na pozyv kde božský
v svet prezrel si i rástol svetla-tepla dary?
odmokols’ na píšťalku prútkom z vŕby zjari,
a páper zodev, nehu materinských plienok,
sťa junoš zlatých si ma povil do myšlienok,
v tok perute mi rozvil, v zoristé dve vlny,
tak vzletels’, úmyslov, snáh veľkolepých plný,
až v iskrot rozjatrené v mysli púčky-klíčky…?
Ta pôjdeme, hoj! len raz zvrtnú lastovičky
pod jeseň, len raz — Žiadna nezdrží nás vláda!…
— Keď opäť ona, duša, orlica jak mladá,
výšiny dostihujúc, presahujúc diale,
z tých výletov, ej, neraz, zreníc vo krištále
rmut hnevu, nalomený brk, scuchané perie
i krôpky krvi po ňom, blata škvrny šeré,
mi v náruč vrátila sa, celá skatovaná,
i skríkla srdcelomne: joj! zas úraz, rana,
potupa!… jak ma bolí, páli, mrzí veľmi!
nie ľudia — obludy to! sebci, dravci, šelmy —;
ja ale, vyprášťajúc skrivené jej kriela,
ju myjúc slzami, som chlácholil ju: Veľa,
och, veľa príkoria!… Však prepáč, neznajú tí,
čo robia: sťa v prsť červy, v hmotu zahryznutí,
len za tou pachtia — hrable večné, večná metla —
Ty o paprsk vhor šibneš ku prameňu svetla,
vdol oni zas sa vrhnú po koristi chleba:
i postret všehdy zrážkou — Vyhýbnuť im treba —
Oj, potrp! celkom ináč, ináč sa to spraví:
len zaletíš si — svojskej voľnej do dúbravy!
prv plesne, skrúžiac známym, milým nad nádvorím…
— Keď nad srdcom tak vedno splakali sme chorým,
ja temer zúfal, čujúc slabnúce mu bitie,
a ona, naklonená nad ním ostražite,
čo v letný podvečer pás hoľou dažďošmúhy,
nímž bôľožhavé slnka prebleskujú pruhy,
tak žialila, i vzlykla vše jak puklá struna;
no ono zlkalo vtom: Nie, neumriem ja tuná,
sa nebojte — tu, ach, tak všetko prieči, cloní;
na slnku mrazno — jakby v hrobnej bolo tôni?
nie… Žertvy zápalom stliem stred obetnej misky,
ba — ozdraviem vám! vzplaniem znov — tam, u kolísky —
Hľa, neblúzni! (my zvýskli), pravo mieni, súdi…
— Keď priateľa vše tak rád bol bych primkol k hrudi,
rameno v ramene s ním zašiel povychádzkou
po nivách zjarených či tvrdou žitia hradskou,
dokorán zotváral mu citov pokladnicu:
i vďačne prevzal jeho srdca polovicu:
lež nebolo ho, nie… jak ,havran osamelý‘
som na medzi dlel, čakal, oči meraveli
mi pátraním, no znikiaľ o príhlase slychu,
až od cliva som zmrzol, od vlastného vzdychu
schvel, otriasal sa sťa trsť vetrom zachytená;
tu znezrady však — z diaľky? nebies zo sklepenia?
kto zná? — jak holubica ona priletela,
a peruťou mi bielou zmetúc vrásky z čela,
tie smeti útrap, tulne sadla na plece mi
i zahrkúta: Ako? sťaby hluchý, nemý,
bez ruchu, pomedzník kýs’! totu vysedávaš…
Kam stratil si sa duchom? koho očakávaš,
a skadiaľ má prísť, ciestkou priamou toť či bočnou?
Tak?… usmiala sa; nuž ja nie som dostatočnou
ti viac, jak bývala som, keď si, uzavrený
do seba so mnou, chválil tak tie štyri steny
chalúpky svojej, istiac: to náš obzor šíry,
svet! má svoj azúr, vesnu, zorami sa pýri
zaránky, večer piesňou zvoniac ku hostinám —?
ty, rozptýliť sa, baviť, uvŕzaš mi inam?
Viem, viem: to vnútri zrazu sťaršie nad olovo
i pýta v zvuk sa stopiť, operiť sa v slovo,
z úst vyrazené uchu vzdať sa bezprostredne,
bo na písme, ach, sťa ten papier, stuhne, zbledne,
vyvetrie: — mŕtvola to zápäť krepnejúca,
nie cit, ten zo zdroja v sluch žblnklý za horúca —;
však počkaj času! Jak svit vzíde on: a vtedy
ty zájdeš, áno — družstva hlučnej do besedy,
vraz s vrstvou mladosti sa zhliadajúc v tvár z tvári;
ó, ten ples zvítania! Sťa sviece na oltári
si v pozdrav splápoláte vzletným zahorením;
ten zhovor! — nával prúdov jazom odstaveným;
to zobjatie… driek sveta vstave obosiažiť!
stisk pravíc! vzdor tuhobe nad májovú pažiť
ver’ hodvábnejší, mäkší; v harmonickom bití
sŕdc postret, scelovaný plamennými city!
i znovu rodiaci sa spolok duchov, prstom
boh čo ho prežehnal! a nadchnutia mu krstom
cveng čaši, piesne jas, čo v bralách ozvenu má…
— Keď jak štít Tatry oblak, zajala ma duma
v svoj závoj temravý: strasť čiernym nad osudom,
čo skruta zvládol, vládne mojím dobrým ľudom,
ho Kykymorou
[
4
]
morí, obručami zmije
mu zviera údy, z tepien jeho mlokom pije,
sťa jahňa v drapoch sup, ho vo svoj brloh vlečie —
a všetky moje mysle, rozvahy a péče,
môj výkrik varovný, zvon v poplach, vnadné rýmy,
modlitba, hrozba, kliatba boli daromnými,
bo neustával úmor vražedlný, do bied
vždy hlbšie, ťažšie, tupšie zapadala obeť,
i sám som hynul s ňou kams’ v bezdno nedozračné —;
však v dumy mojej onom zádušlivom mračne
vtom ona strblietala križovatým bleskom,
kút odkryjúc mi svetlý strope na nebeskom,
i zjakla: Varuj! nazad od priepasti prahu,
streštenče! Ta snáh svojich nakloniť chceš dráhu,
púť kotrmelcom skončiť? hanba!… Nuž, tys’ míval
na ľud ten nešťastný čo vekov nahnal príval,
tú hroznú ťarchu zmelčiť jednou piesňou lichou,
ju nárkom odplaviť, v svet rozviať šumom vzdychov?
tak službe apoštolskej trúfal si si dostáť,
tým výstrojom púšť zvrátiť na úrodnú postať?
Bláznovstvo!…
              Ó, ten ľud je po hniľač až dobrý!
Lež práve preto k práci potrební sú obri,
tí z jeho povestí, no duchom: — do výchovy
jak decko ho vziať, učiť, cvičiť, v život nový
v ňom vzbudiť, rozviť šľachtu túh, zlých náklonností
už semä zdusiť však v ňom: rýdzi, zdravý, prostý
by rástol, skvital, rodil vo štepnici sveta;
a ako prešiel školu počiatkov čo dieťa,
v cvik učňovský sa dostal chasníkom a junom,
i vtedy byť mu druhom, radcom, opekúnom,
[
5
]
do plnoletia nevzdať sa ho zo zreteľa:
smer života mu raziť, istý svojho cieľa,
za príklad upúšťajúc letkom šíp vše z kuše;
vo vlnobití jeho rozvášnenej duše
mu vôľu zvárať kotvou, ktorá ponorená
len — a už more hriechu kajúcnikom stená;
jak mluno k tvorivému poháňať ho činu,
že výkladom sa jara, leta porozvinú
vlôh jeho hrivny; i kuť na ráze mu pritom,
až od hrmavíc kladív vylešteným štítom
brál rodných zblýska tobôž, nepoznajúc bázne,
nie plazivosti, nástrah… Tak prez všetky kázne
a náuky s ním stupne prejdúc, po hotových
i pokonaných šťastne dielach Herkulových
blankytný otvoriť mu obzor vo slobodu,
ho k stolu dobrôt, k svetla doprevadiť hodu;
čo veky odňali mu, či sám uspel stratiť,
tie všetky hodnoty mu vydobyť a vrátiť: —
až majiteľ zas, boháč, hrdý, povedomý
nezvratne zastane si slnnom na preddomí
a svetu pozrie v oči s jasnou božou tvárou…
… Hej, Pavlov, Komenských sem! a nie pesničkárov —
Čo pieseň je? kvet, záblesk ak, sen letnej noci:
nie návod, nástroj, ruka v pomoc, za nemoci
nie liekom, v hladu čas nie chlebom do žalúdku,
ba ani slamkou tomu, kto sa topí: vskutku,
je van len, šantujúci po osení u hôr:
no najprv treba zrýpať, obsiať starý úhor,
tak zbožím za prúdom si spevná pena tenie —
Však neželej, že také prijals’ nadelenie:
máš so mnou ho; a tvor nech Tvorcu nepokúša…
Hoj, domov zájdeme!… Zvieš, čo je ľudu duša:
kde jak kvet svoju byľ, ju znať jej drží v kráži,
fedruje genij lásky, anjel mravu stráži;
nie smetiskom kýms’, jak tu, kde tma perie tratí,
blud s brudom gazdujú si, bieda zvlieka laty:
bo v parenište to duch nevpálil sťa blesku
lúč — rodoláska čuší v opatrnom piesku,
nie žeby združila sa s krvou — u človeka —;
lež kde cit tento svätý valnou riekou steká:
i duša ľudu je jak požehnaná niva,
že na ňu sám boh z neba s úľubou sa díva,
vetierky s piesňami sa hrajú po osení:
tam! — tam i tvoja nájde zmyslu, váhy, ceny…
Ta poďme! nemeškajme ďalej ani chvíle!
Ja vzlietam — letím s tebou — a ty, akomile
nám zletieť príde, prsty zabor do varyta
v spev k návratu…
                   A tu sme — Ako, kto nás víta?
Sme domov prišli — — Bože! čože sa to robí?
Kam zájdeme, že k svojim: — studené len hroby;
a medzi živých márne nohy pozablúdia:
i od tých hrobov chladných chladnejší sú ľudia,
chladnejší! Vlastná vrstva viacej nepozná ma;
a nový dorast zrovna odvracia sa: znamä
čajs’: mládež — padež… Ovce k strate roztratené,
bo pastiera im, strážcu, a či pastvy nenie:
toť, ľud môj, ľud môj… Cveng čuť, ovšem, od pokálu:
no z holdu rozkoši, nie k pocte ideálu:
vo hrudiach vyprahlých ten až na iskru skapal,
a srdcia, duše iný, žravý trávi zápal…
Púšť, cudzota… len duchu poetovmu zaspať…
Ach, z domoviny naspäť do vyhnanstva! naspäť! —

1900
-
K#Tak predchodí mi vidiek ten#-K#
[
6
]
Tak predchodí mi vidiek ten
  jak na hmlistom dni podjeseň:
ač smeje sa mi slncooký,
  skvost jara odel, hostinne
  si v blankytnej vôd hladine
uzerá maľované boky;
  tak, čo som strávil v cudzine,
na závoj stkali sa mi roky…
  I hmlistý jak deň podjeseň,
  tak predchodí mi vidiek ten.

  Tak predchodí mi vidiek ten,
  jak keby mrkavý kýs’ sen,
čo kedys’, dávno bol som sníval:
  ačpráve — vecou priblízkou —
  on poslúžil mi kolískou,
on krovom, kde som zmladi býval;
  tak z pamäti mi vytiskol
ho zažitostí — v diali — príval…
  I jakby mrkavý kýs’ sen,
  tak predchodí mi vidiek ten.

  Tak predchodí mi vidiek ten,
  jak bol by cintorínom len:
ačpráve život kypí na ňom,
  ruch žatvy zdravý, veselý,
  bo mu vše Živa zavelí,
na zboží tróniac zukladanom;
  tak, čo mi moji pomreli,
čo snop, to hrob zriem každým lánom…
I jak by cmiterom bol len,
tak predchodí mi vidiek ten.

1900
[
1
]
Ja s plnou dušou vrátil som sa… (r., SP 1904, str. 442).
[
2
]
libač
— ozdoba z jagavých plieškov na ženskom čepci
[
3
]
Jeremiáš
— izraelský prorok, ktorému sa pripisujú žalospevy nad skazou Jeruzalema
[
4
]
Kykymora
— v staroslovanskej mytológii božstvo, symbolizujúce smrť, zánik
[
5
]
opekún
— pestún
[
6
]
Tak predchodí mi vidiek ten… (r., SP 1904, str. 447).

--- KAPITOLA 2 ---

Musíme uznať, že sme zvetšeli
[
7
]
Musíme uznať, že sme zvetšeli,
    môj ľúby brachu:
že ak sme boli kedy k nedeli,
    z dykyty, z nachu,
sme odev už len na dni robotné,
  ba otrelý tiež v hojnej miere —
Veď žili sme my temer život celý
a pracovali pritom ochotne,
i strhali sa, nie div, ošumeli;
  och, človek veruže sa zderie!…
    Musíme uznať.

Musíme uznať, že sme zmĺkveli,
    môj druhu zlatý:
ak boli sme raz súzvuk umelý,
    čar, rozkoš zvraty,
že otrepaná sme už fráza kás’,
  len ozvuk skladnej hotovizne —
Veď spievali sme temer život celý,
od svitu k mraku zvonom znel náš hlas:
i zachrípli sme, nie div, otupeli;
  ach, človek konečne tiež vyznie!…
    Musíme uznať.

Musíme uznať, že sme splytčeli,
    môj kamaráte:
ak kedy boli sme tok zbujnelý,
    čo stŕha hate,
Níl nivám je, jaz rodné na mlyny,
  už jarkom sme, čo len sa vlečie —
Sme valili sa temer život celý,
zdroj srdca mrhal svoj prúd účinný:
i opadli sme, nie div, schudobneli;
  jak z krvi, človek zo síl stečie!…
    Musíme uznať.

Musíme uznať, že sme dospeli
    v sklon obidvaja:
ver’ nález pre nás sotva veselý,
    skôr srdce krája;
no s časom spor viesť ani nepočni,
  kto pustil sa veň, ťažko pyká —
Veď osožili my sme život celý:
i nechže dajú nástroj zbytočný,
nás do komory — do hrobovej cely;
  oj, každý má tu náhradníka!…
    Musíme uznať.
[
7
]
Musíme uznať, že sme zvetšeli… (r., SP 1904, str. 447).

--- KAPITOLA 3 ---

Mám toho toľko ešte na duši
[
8
]
Mám toho toľko ešte na duši,
    že iný ani netuší:
  čo všetko chce byť povedané,
hromada koľkých nových pomyslov,
    a čím prv; i sa vypína,
a hemží ten — ten, onen pretekom,
    by na povrch sa pretisol…
Len či sa každému aj stane
    po vôli raz?
Alebo, keď tak prudko letí čas,
  nedorečená väčšina
  ich zmĺkne rakvy pod vekom?
[
8
]
Mám toho toľko ešte na duši… (r., SP 1904, str. 448).

--- KAPITOLA 4 ---

Čo muž?
[
9
]
Čo muž? On môže byť bár sveta pánom,
rek, mudrc, tvorca v čele s vavrínom:
    keď vyžil sa — čo na ňom?
Tu povieme, to zákon prírody:
za svetlom tôňa, svetlo za stínom;
i slnce vstáva a zas zachodí…
    No keď tak ženštinu,
jejž zjav sa v splne krásy ligotal,
  uzrieme sklesnúť v ruinu,
sa ukáže sťa baba zostaralá:
  vždy prenikne nás žiaľ,
jak nad ružou, čo opadala
    v pozemský kal.
[
9
]
Čo muž? (r., SP 1904, str. 449).

--- KAPITOLA 5 ---

Vždy som sa verne usiloval
[
10
]
Vždy som sa verne usiloval
  len to do formy verša vliať,
čo prešlo vrelým srdca citom:
že, ako ho ten opatroval,
  dľa toho potom ako-tak
  posvietiť mohlo, mohlo zhriať…
      A pritom
  mi zavše stával nevdojak
    za príklad, zrkadlo
vo vyhni zamestnaný kovál.
Jak, keď ho v ohni žiarovitom
  prv do krvava rozpálil,
vyňatý rýchlo, bez oddychu
  zo všetkých tepe-kuje síl
  kus železa! než ochladlo —
  Zná svoje prostriedky i cieľ,
  i že tu vrahom snažby chlad,
sťa zlodej majúc chôdzu tichú;
  vie, z ohňa v ohni na oceľ
  ľze len ctný nález ukovať,
i tne ho… Iskry však mu krstom,
  čo raz naň dôtkom dopadlo…
  verš kujúc; a preds’ často, ach!
som, zúfajúc si, zakusoval:
  jak chytro pretrhne sa ťah
Ja nelenil tiež zmyslom-prstom,
myšlienok, čo ich duch môj pásol
    na slnných výšinách!
  i už ich zháňal bedlivo
mi v košiar prez nebeskú poval —
Kým ulovil som vhodné slovo
  tu pre výraz, tam v kolorit:
pomysel bublinou mi zhasol
  a medzitým i schladol cit,
  a dielo, odvrátenú tvár,
strnulo v hanbe, nehotovo…
  Kto vina? Bez dosahu žiar?
  nákova a či kladivo?
Ech! najskôr — nemotorný kovál —
[
10
]
Vždy som sa verne usiloval… (r., vpísaný na okraj SP 1904, str. 449).

--- KAPITOLA 6 ---

Postrán cesty topole
[
11
]
Postrán cesty topole.
Pomedzi ne istým smerom,
  preberajúc v šťastí si,
za rána i pod večerom
ulietal si, prilietal si
        kedysi
  z hniezda, v hniezdo, sokole!

  Za rána, keď horeli
prvým lúčom zapálené,
  fakľami ich vrchole;
večer, hviezd keď mrholenie
po nich liece, že jak sviece
        v kostole
  pozdali sa k nedeli.

  Postrán cesty topole.
Pomedzi ich štíhle rady,
  v duši s túhy omlaďou,
v pokyn vnady — na vohľady
ulietal si; prilietal si
        z vohľadov,
  úkoj v duši, sokole!

  Dnes to bola dievčina,
čarokrásna ani zora,
  k nejž ti prišlo zalietať,
bo ťa tiahla lásky šnôra;
zajtra zase v rovnej kráse,
        sestra snáď,
  ba jej sestra — vidina.

  Hej-haj, vtedy, sokole!
bol si mladý, bystrý, smelý,
  dorastlých kriel popritom,
ktoré keď sa rozleteli,
čis’ sa strácal a či vracal,
        súcitom
    sšumeli i topole.

  Zašušťali topole,
celou listvou ovrtalou
  tlieskali ti nárazom:
ako diaľou — lásky na lov
ulietal si; prilietal si
        víťazom,
  hrdopyšný sokole!

  Ej-haj, dnes už, sokole!
starigáň si, ťarbák, bojko,
  v krielach štrbu, výštipok…
  Túžobník bár, bár i rojko,
vzletíš na piaď, skydneš zápäť —
        V zármutok
  odeli sa topole.

  Nemo stoja topole;
lístia len tu i tu šuch i
  spád… a či to slzy ich?
Ni tých nemá, ktorý suchý —
Pomedzi ne — po doline
        (darmo vzdych…)
  ciepkaj, starý sokole!
[
11
]
Postrán cesty topole… (r., SP 1904, str. 449).

--- KAPITOLA 7 ---

Nič krušnejšieho, ako poznanie
[
12
]
Nič krušnejšieho, ako poznanie
tej skutočnosti, že už vykonali
sme všetko! všetko, čo z nás vystalo,
i nič sme nie viac schopní nad to zmôcť:
nie hlbšie vnoriť svoje bádadlo,
nie krídlom svojím vyššie zasiahnuť,
nie ramenami širší zobjať okruh.
I začneme sa tomu spečovať,
o dušu brániť: hnedky lichotením
si, iných šaľbou, hnedky podvodom,
tu prosbou, hrozbou zasa líčenou
sa vymaňovať stavu onomu;
len keď už žiaden fígeľ nespomáha,
ni zápas žartovný: tu na vážno
vec obrátime, v rozhorčení prudkom
zdúpnieme na vzdor, dychu načrieme,
i vykríkneme, zveri ranenej
jak ryknutím: ,chcem!‘ ba že ,musím!‘ aj…
A tu už potom, ako koníčky
pri vozataja stálom hijokaní,
pod jeho bičom nemilosrdným
(to ,hio‘, ten bič prechmat, pych to náš)
do vrchu ťažkú fúru ťahajúce,
napneme všetkých síl si pobočky,
až v popruhoch to spráska, v slabinách:
i terigáme ťarchu predsavzatí
nám neprístojných, naložených si
z domýšľavosti púhej, pre odiv,
po nepretretej ceste života,
kams’ nad obzor, von z krážu našej moci,
na nedohľadný vrchol… nedbajúc
o nebezpečie, nehôd nástrahy,
že o zlomkrky ide navždy nám:
bo v hru sme vsadili i dosavádny
svoj zisk, a naša drzá výprava
môž’ ľahko skončiť niekde v priepasti,
a posmech, čo náš kotrmelec vyzval
z úst sveta, zavŕši náš úpadok…
I teružíme náklad… Vrznú-li
vtom kiare, ihneď znoja olejom
im osi mažeme; keď prekážka
nám zaprieči, nech je to balvan v koľaj,
nech v zostup úskalie, nech k výšinu
chmár hrádza — všetko nedostatočnosť
len naša vlastná: vlôh nám výpoveď,
pred hĺbkou triaška, brkov ochaba —:
tu zalomíme hlavou na úmor,
jak koník hen, sa vlastným popchneme
v ruch žihadlom, krv srdom zvrie nám v žilách,
zasvetielkuje mozog krikľave,
a duša, chúďa, parou uchádza…
Tak trudíme sa, sily trháme,
truštíme články si… A výsledok?
Nedostupnejšie, než prv, strmie vrchol!
dno, nežli predtým, hlbšie zapadlo;
zužela naša sféra predošlá.
Hej, lebo duch sa len raz zažíha
nad vyvoleným čelom jazyky
plamenistými: v chvíľu vrcholenia
to slávnu: potom — odblesk to už len
na čele, jeho stopa ružová,
ach, i tá zbledajúca, na oblaku
jak červánky; duch nezná pomôcok,
nie náhrady, nie ostrôh, zápiniek…
I s nezdarom sa vrátil výletník,
a sklesnúc mdlobou a či pokorením
zrazený na kolená, obličaj
ukrytý v dlane, horko zaplakal…

Tak neraz po podobnej námahe,
sťa orol v klietke, duše oželenej
strepocem krídly, skvílim žalostne:
a po jej krielach dourážaných
hneď krvi, hneď sĺz zhmýri jaroček…
[
12
]
Nič krušnejšieho… (r., SP 1904, str. 450).

--- KAPITOLA 8 ---

Ó, nekraďte mi drahý čas
[
13
]
Ó, nekraďte mi drahý čas,
vás pekne prosím, vrúcne prosím vás!
  Mám veľa práce ešte, veľa,
a môjho žitia ubiehajú dni:
  dnes-zajtra, onedlho snáď,
jak z čista jasna prikvitnutá strela,
  môž’ u mňa zavítať
    ten posledný, ten osudný.
  A viete, v noci sen je sladký, milý:
  dňa povinnosti keď sme vyplnili.
  Nuž jak by bola takou driemota
mi za noci tam veľkej v lôžku, v hrobe mojom,
  ak neskončil som úloh života?
  Ba to je moje stále omýšľanie,
      čo nijak nejde utlmiť:
  že každé dielo totu zanedbané
      tam musí byť
hrúd tlakom, hryzom červov, večným nepokojom!
[
13
]
Ó, nekraďte mi drahý čas… (r., SP 1904, str. 452).

--- KAPITOLA 9 ---

Kedysi suchú trebárs na byľku
[
14
]
Kedysi suchú trebárs na byľku
keď zachytil som nitku obraznosti
(jak babieho vše leta v októbri
vlas na kočiaň
[
15
]
sa vetchý privesí):
už snulo sa to zápäť z duše mi
mohutným pradenom, i stkávalo
na látku zoristú, až celý svet
som odel v purpur; a tá byľôčka
sa bájočnou byť zdala stračou nôžkou,
na ktorej ovŕtal sa čarohrad…
          Dnes?
Tú nitku mi hneď vietor roztrhá,
vetrisko jesenný, že pazderím
sa porozsýpa čierny prez úhor:
i ako pavúk utiahnem sa v kútik,
sťa pavúk k smrti hladom určený,
tým duše hladom, aký nepocítil
vo svojich čvrkajúcich útrobách
na svete žiaden bedár, žobrák žiaden!…
[
14
]
Kedysi suchú trebárs na byľku… (r., SP 1904, str. 452).
[
15
]
kočiaň
— steblo

--- KAPITOLA 10 ---

Len srdce na ten stupeň citomeru
[
16
]
Len srdce na ten stupeň citomeru
zhriať vedieť, kde je, ako mladý chlieb,
tak mäkké ono, sladké ako med;
chlieb, núdznemu sa ponúkajúci
sám vône prívetom: som nakrojený,
hľa, nono, synku, vyni zhybák svoj
a ukrojže si, odkroj okruch —; med,
vytekajúci samovoľne, rýdzo
z kalíškov hostiteľky včeličky,
by bezprostredne vtiekol osladou
trpiteľovi do nahorklých úst —;
len, vravím, na ten stupeň teplomeru
vzniesť srdce: — a už samo od seba
to z neho hrnie čistým úprimnosti
výlevom, dobra hojom láskavým
a utešeným kvietím krásoty…

Ó, srdce všetko je! — Ním pravdiví
sme, bárs nás faloš oklamala neraz,
že oboľstiť ju cnosť by bola snáď;
ním dobrotiví, trebárs denné krivdy
by stačili nás stvrdiť na kameň;
a ním sme mladí aj, ním vnímaví,
nesklátiteľní, — čo jak mnohá mrzkosť
na svete pchá sa pod oči nám, — hej,
nesklátiteľní krásy ctitelia:
bár pokryli nás chladné šediny…
[
16
]
Len srdce na ten stupeň citomeru… (r., SP 1904, str. 453).

--- KAPITOLA 11 ---

Často zahrúžim sa v dumu
[
17
]
Často zahrúžim sa v dumu:
Bez súcitu, bez rozumu,
  ech… Nač aj ti krákoriť
bez záujmu, bez ozveny?
Nebuď zdielny, otvorený,
  myseľ zapni, priklop cit!

Môž’, máš srdce s hlbým citom;
lenže mútny bude pritom,
  najskôr… preto porok tvoj.
Veď kto by aj pil zo žriedla
kalného, keď má hneď vedľa,
  ako krištáľ čistý zdroj?

Môž’, si letku vysokého;
však i páper, prach má z neho:
  ktože by ich dostihol?
Vietor ich len zrazí razom;
sú tiež, jak ty, zemeplazom:
  i kto by vás zodvihol?

Neobliekaj tedy dumu:
bez súcitu, bez rozumu
  že ti načim krákoriť…
S šarým citom, s letkom smeti
nebuď zdielny, rozopätý,
  dušu zakrúť, zatlač cit!

Veď hej, ľahko vec odbudnú’
bych: zahádzal teplú studňu,
vzlet zavrátil v drsnú chrasť…
Ale či sa vlastným citom
zaliať mám snáď, a mám pritom
  v myšlienkach sa vlastných zmiasť? —
[
17
]
Často zahrúžim sa v dumu… (r., SP 1904, str. 453).

--- KAPITOLA 12 ---

Nech všetky miesta navštívim
[
18
]
Nech všetky miesta navštívim,
dovoľte, všetky naporad,
čo schodil som ich po čas, kým
odrástla môjho detstva mlaď:
sad, stráň, háj, poľan, temä brál,
k hrám pažiť, v polia chodníky;
lán, kde som volky poháňal,
luh, kde som pásol koníky.

Tie všetky miesta vidieť chcem,
sa zvítať s každým, ináče,
nech niektoré tak obídem,
si zacnie ver’ i zaplače,
van zavzdychá staď, veselý
vzhľad tôňou zmraštie preniklý:
tak sme sa radi videli,
natoľko sme si privykli.

Veď nielen prezaháľal ja
vek zlatý po nich, nezdobiac:
aj vážna páska spájala
nás, gazdovských to tuhých prác.
Hmýrili údy chlapčati
sťa mravce, pot ho zmáčal vtom,
jak zval cieľ zadných úvratí;
či trebárs peľal s obedom.
[
19
]
Hej, dosť tam pestrých pamiatok,
dosť pre mňa zájmov trvalých:
ma zamestnajú, viem, čo krok,
čo briežok, zdržia na oddych.
Až ich tak schodím poznove,
prebŕdnem detstva môjho mlaď,
to svoje ráno ružové:
vám mnoho budem rozprávať.

I tiahne túha nutkavá
ma, čím skôr umknúť z prítomna,
i zas ma spätí obava
a neupúšťa odo mňa.
Som ako vážky v kyvote,
má každá miska zámer svoj,
čo jednu vedie k istote,
to druhú vrhá v nepokoj.

Tá túžba trúfa, v zlatý vek
že navrátiť sa možno nám;
obava však vie, stanúc v priek,
že je to číry klam a mam:
že ani tieň tak neletí
nám z rúk, blesk z očí nehyne,
jak slasť tá z prsí pamäti,
a zbudne nám chuť paline.

Však akokoľvek… idem len
na obhľad starých milých miest,
či balzam rastie tam či blen…
Ó, i v tom hodne blaha jest,
keď zadaždíme slzami,
a cez ne dúhu sklenula
oblúkom krásnym nad nami
tá naša radosť minulá!

1900
[
18
]
Nech všetky miesta navštívim… (r., SP 1904, str. 454).
[
19
]
peľal s obedom
— ponáhľal sa s obedom na pole

--- KAPITOLA 13 ---

Čítal iste ako malý žiačik
[
20
]
Čítal iste ako malý žiačik,
i pozatým, ako vzrastal, dužel,
o mládencu, čo dľa Sládkoviča
na Kriváňa pozastal si skale
strmej, a kým večerná mu zora
hrala v oku krištáľovom, zrakom
lietal sem-tam po Slovensku šírom
ako sokol, svit nádeje v tvári,
v duši osteň k činom blahorodným…
… iste čítal už jak malý žiačik.
I jak vzhúknul na mládenca, dospel
až k zrelosti zlatoplodej skúške,
prach keď školský striasol cele temer
z obuvi si učeníka, majstra
tovarišom mal sa stať: tu, četby
totej žiačka verne pamätlivý,
vraz zatúžil v duši zahorenej,
rozohnaným, rozzvoneným srdcom
zatúžil on spodobať sa vzoru
onomu, čo tvorbou obraznosti
v temä Tatier vztýčil slávny poet…
I sťa mladý orol, vyletevší
z hniezda práve, snáh vysokých dedič,
ideálu lovec, družba krásy,
veleby žrec jarý vychytil sa
na štít rodných, nebotyčných vrchov;
pošiel — stúpa z grúňa na pahorok,
úplazom na bralo, z brda v sedlo,
strunou strmeň, ostrohu však v boku;
vzpína sa, jak od stupňa by k stupňu
z opachy na útes, voždy vyšej
bez únavy, bázne — voždy vyššie,
z vrchola na vrchol: v duši heslo
,Excelsior!‘
[
21
]
rozkrídlené vlajkou,
v zraku slzy záhou zabronelé;
vznáša sa, jak po rebríka štebľoch
Jakubovho… však, ach! — var’, že brká
neotuhlé ešte nadosť, abo
neuvyklá závrati že hlava,
človek tobôž klesavý, nie anjel —
či náhoda sprostá len, kamienok
odrypnuvšia, a či hroznej sudby
výrok: po metál ten! vyšej ani
na piaď, o znak — ale najskôr bude,
iste väzí v tom sám povel boží,
nímž i svety hynú — akokoľvek,
ach, v záchvate tom za slávou zrazu
jelenia mu pokĺzla sa nôžka,
a on sprudka navrátil sa z cesty,
strmhlav z výšin jasných v tmavú priepasť…
A tá zora prv ružové krásna
zhasla zápäť, popolovým šerom
sťaby závoj rozstrela sa nad ním.
                      *
Priniesli ho smrťou ssinalého.
[
22
]
V rodičovskom dome postlali mu
smútko-čierne; uložil sa, leží
na postlaní čiernom. Do tej černe
mu zapadlo slnko bujarého
života, ni vzhľadom nedosiahnuc
poludnia; tam dúha poutuchala
rodičových nádejí, jejž stuhy
nápisy sa skveli sľubov božských;
tam i zlato úmyslov mu stlelo,
na hŕbu sa povalila stavba
veľkolepých jeho predsavzatí…
Pochovali ho so srdcelomným
bôľom, s nárkom topiacim až dušu;
a bolestia a žalostia… Jeho
hrobom žatva leta kvetnatého:
ta putuje denne Kvetna sama,
a z podolka vysýpa naň kvieťa
farieb živých, krvavých — snáď zore
žhavého to bôľu žalobníkov;
rosa po ňom — nebodaj ich slzy…
                  *
Po oblohe čistej vykračuje
[
23
]
v nádhere si vladár noci, mesiac
s družinou hviezd. Upúšťajú lúče,
dlhé lúče na zem driemajúcu,
zaslučujúc tu i tu ich v priečle.
A po rebríku tom pableskovom
šuhaj schodí, zeleného lesku
hunku majúc plecmi prehodenú,
v pravici však purpurový prápor;
prichodí on — junák z rodných Tatier!…
a k svojeti milo zahovorí:
„Nekvíľte viac, neželejte za mnou.
Ó, ja žijem! žijem nekonečne
v svetlom Tatier báji, chovanec ich
šťastný, lebo nesmrteľný mladoň,
odchovanec pre Himaláj neba!
Ony, ony mi ta dopomohli…
Jak som padal z cimburia ich nadol,
už som nahor vzlietal mocným krídlom:
stopa pádu — slnečná diaľ vzletku,
hĺbky siaha — pošin Altaira…
telo v úval — duch v blankytu bránu,
v hrobe telo — na výšinách duch môj…
A tu som; sa pripravujem ďalej,
učím, cvičím, tríbim v božej škole,
v dielni svätej, na všeučilišti
všehomíra: — predo mnou ruch svetov,
tajomství sa zdvíhajúca rúška,
kľuvot podstaty i priesvit krásy,
reťaz zákonov a čudies ústroj…
až ich spoznám od počiatku všetky
z výkladu úst samého to Majstra,
zjasniem, spravdniem, zláskaviem skrz naskrz:
stanem v rad si činných vyvolencov,
s listinou na cherubínsky
[
24
]
úrad,
pečať na nej z krvi na Golgote…
Och, čo je zem, trebárs celučkú by
človek vstave bol uchvátiť bohu!?
nepatrný prášok vo priestranstve,
vo večnosti krátky okamižtek;
mušky bzuk, netrebný pre sfér súzvuk;
semiačka klík cintľavý — hoj, nad ňou,
tu je slávny rozvoj, rozkvet, rozhoj,
tu v kráľovstve ducha preslobodnom!…
Excelsior! (a tu prápor vzniesol,
po štebľoch späť nastupoval cestu),
mojať, rod môj, ľudstvo: Excelsior!“

V júni 1901
[
20
]
Čítal iste ako malý žiačik… (r., SP 1904, str. 455)
[
21
]
Excelsior!
(lat.) — Vyššie! Hor sa!
[
22
]
Priniesli ho smrťou ssinalého… (r., SP 1904, str. 456).
[
23
]
Po oblohe čistej vykračuje… (r., SP 1904. str. 457).
[
24
]
cherubín
(hebr.) — vyšší druh v rade anjelských bytostí

--- KAPITOLA 14 ---

Čo tak si chodím vlastnom po poli
[
25
]
Čo tak si chodím vlastnom po poli,
než poteší ma, viac ma zabolí.
Som prírody vždy býval milovníkom,
s ňou radšej obcoval než s ľuďmi snáď:
a predsa, jak dnes kráčam za chodníkom,
jej klásky-vlásky hladiac dávnym zvykom,
bôľ čujem v srdci, v očiach slzy hrať.

Tie klásky-vlásky, steblá s lahodou
imž povoj oplietla, ach, úrodou
sú cudzou! Prenájomca predpojatý
tam hospodári sebe samému;
on platí mne a záhon jemu platí:
len otázka, či záhonu tiež vráti
stav tých síl, ktoré v zbierky vezme mu?

A tu sa zamračím a oželiem,
nie div: kde stojím, dedičná je zem,
jejž hrudka každá je mi zlatej váhy;
bo na tej zemi pot svoj cedili,
ju obrábajúc s láskou, moji drahí,
jej všetky svoje venovali snahy,
až spočinuli — v tôni mohyly…

Ó, otcovizeň moja!… hojný stôl,
kde jedal som i v zdraví odrástol…
ty za mozole kúpená! i svätá,
bo ctihodných čiel posvätil ťa pot.
Jak zahrnul bych rád ťa do objatia,
nech ľudských ramien stačí obrúčka tá!
nuž, aspoň pobozkám tvoj zlatý plod…

Tu bolo — dávno! — prečo nie dnes znov? —
že prikvitol som k mojim návštevou,
kde pšeničku, hej, som ich našiel skladať.
Mne ponúkli hneď — k oddychu, vraj, snop.
Jak, moji? v robote vy, a ja sadať
mám? leňošiť? — nie, nemôžte to žiadať —
I nakládol som krížov hodne kôp…

Ó, roľa!… Kollár iste v mysli mal
ťa tiež, keď k práci usilovnej zval
,na roli dedičnej‘. Ba ty si prvá,
jejž patrí prácne úsilie i chuť,
a obrana až po ostatnú krv a
dych! — veď sám národ potiaľ stojí, trvá,
kým nedá si ťa spod nôh vytrhnúť!

Jak? tedy blízka pádu rodina,
kde prenájomca sa už rozpína?
to červ, čo vŕta v základe i tráme,
až na korisť si všetko obráti…?
Och, odrodilec pluhu ja! Veď ramä
to silné dosť!… a možno, dnešok klame,
viac osožil bych na tej postati.

Nie div, keď smútim pri tom obchode
vás, polia milé; veď kde súrodé
sú ruky, čo by vás raz opatrili,
zavarovali v istej ochrane?
Ach, tucha čierna — tá ma i v snách mýli:
že vtom, jak i ja sklesnem do mohyly,
k vám prítulnosť i láska prestane…

Že odhadne i odfrnadlí tón
vás, ktorý zreve, udrúc na bubon,
a pôjdete z rúk do rúk — strapy hniezda…
Môj bože! — taký koniec rodiny,
ti oddanej, ej, nezdá sa mi! nezdá: —
jak z blankytu by zeme skĺzla hviezda
v pominuteľna mračné hlbiny.
[
25
]
Čo tak si chodím vlastnom po poli… (r., SP 1904, str. 785).

--- KAPITOLA 15 ---

Nedávno starec chodil u mňa
[
26
]
Nedávno starec chodil u mňa.
                             Má,
jak mnohý z našich otcov úbohých,
tiež v Amerike syna, v robote,
sám bohvie, akej a kde v ďalekom
tom svete novom. Je on jediný
syn jeho — tak mi s citom rozprával —,
jediné dieťa, ktoré vychovať
im dalo nebo: čo aj robili
tak mileradi, vďačne, ochotne
i obetive, zakladajúc si
— na fundamente jakby hlbokom —
vo jedináčku, hrdí nádejou,
že vypestujú sebe podporu,
keď znechutia ich časom trampoty
či staroba ich k zemi nachýli.
A veru zišiel by sa na pomoc
im, zišiel veľmi; predsa zošlým už
i vekom nadosť, no a zrobeným
kol hospodárstva, prácou strhaným
už zvlášte!… Toť, on, otec — pokázal —
i ochromel; vraj, v hore privrzlo
mu nohu, podnes na ňu bolestí: —
či za pluhom, či v inom obchode
gazdovskom viacej za nič nestojí,
je kalika, a preto povaľač
aj z prinútenia: lebo gazda ver’
mať potrebuje údy z ocele,
tak zdravé, silné, trváce… i nie
čud, všako že to ide s gazdovstvom
dnes, nie tak, ej! nie ako kedysi,
kým pachtili sa ešte pospolu:
orali, až to v stráni dunelo,
jak keby brázdu bol hrom páral sám;
kosili, až sa zdalo, v úboči
že hučí príval — A hľa, ani len
nepíše rodičom, kde, ako je?
Nič nedbá o nich; dosiaľ neposlal
im jediného groša, trebárs vie,
bez nájomníka neľze sa im hnúť,
a tomu na dlaň daj i do hrdla!…
… Veď — pokračoval, vzdychnúc zhlboka —
veď ani neviem, čo ho páslo, že
ta za more šiel; ale žena zlá,
tá zviedla ho, a — druhý Adam — on
už teraz pyká, kára sa, že dal
tak sa jej pod moc. V svojej dedine
dosť tam mal dievčic hodných, statočných:
i ktorákoľvek i z tých boháčok
by bola išla zaňho s výskokom;
no nevybral z nich, ale parom ho
hnal, ani nie ver’ dobrô, na jarmok
až do susednej preto stolice,
kde oznal sa i takoj oženil
s ňou, šumných, pravda, líc, však (zmraštil tvár,
ústami dal znať nechuť) chrobač zdnu,
ech! črvotoč — Len vhupla do domu,
priam čím hor’, tým dol’ obrátilo sa,
zmenilo všetko; ona rozkázať
si od nikoho nedá, lebo je
gazdinou ona — ani nebude
to a to robiť, veď ni nevie, vraj,
na koho?… Čo mi pozostávalo?
Vzal nôž som a či bolo čerieslo,
i sťaby jabĺčko som prekrojil
na rovné poly, hej, svoj majetok,
tak uspôsobil ich: nech, povedám,
si s pánombohom osve gazdujú,
sa obhadzujú tedy pre seba —
šak, žena moja? — neplač, ani nás
boh neopustí! — doprajme im, nech —
kam dovedú to? reku, uvidím…
No nevesta tá hlavná ani tak
nebola spokojná: vraj, clivo jej
v cudzine, ona do rodiska chce,
chce blízko k materi, vraj, beztak len
už biednej vdove, trebárs známa vec,
že tam si mala ešte dievky tri
nablízku vydaté. A blázon, syn,
i v tom ju poslúchol. Diel majetku
odo mňa, mojej nadobyzne kus
to prebolestný, predal cudziemu,
a nechajúc nás, zakúpil sa hen
v rodisku ženinom… Však myslíte
si, pán môj — vzhliadnul, jak tam schúlený
si sedel, ku mne zrakom zroseným,
i opäť hlavu zvesil — myslíte,
že na tom mieste pevne utkveli?
Ačida! Skoro i tam spredali,
čo mali, a šli, pošli v šíry svet…
Hja, choroba to, aká chytá sa
i tých, čo majú na čom pracovať,
aj vyžijú, keď verne pracujú…
— Nuž, tam sú tedy spolu… Horký sú!
Tá mršina, jak z listov počúvam,
čo iným písal syn (nám okúňal
sa čajsi posťažovať), nechala
ho neverne a umkla s frajerom!
I zabrala mu zárobky; i čo
naposielali sem jej materi
(nám netrúfal si zveriť haliera
do opatery), i to chcela by
tá ničomnica zhabať, premarhať…
Veď o to šak mu právo vediete?
jak stojí právo jeho? Lebo, bárs
aj odcudzil sa vlastným rodičom,
preds’ nedá nám spať, žeby mozole
nemilobohu prehajdákali
mu lotri kdejakí s tou hoňuchou;
lež radi by sme, chudák, aby mal
s čím počať, až sa vráti, gazdovstvo —
Len či ho dožijeme starí my?
Jak žiada sa nám uvidieť sa s ním!
ho k srdcu privinúť, ho potešiť…
Poď, synak náš! príď čím skôr… Prez more
ťa anjel-strážca, sama božská Mať
sprevádzaj šťastne! v prístav doprevaď,
nám v náručie!… — a slzy utrel si…

A na druhý deň došla zvesť ma
— hrom z čistá jasna —: môjho starca syn
že v doloch zahynul. Deň celý som
jak omráčený chodil — Ako? mám
hneď za horúca dať znať otcovi
zvesť totú hroznú… aby nečakal
viac svojho syna, bo ho nevyčká?
Nuž, poštou Jóbovou ja preňho byť,
ja krutým lovcom, voslep na mušku
čo zachytí i spáli letáčka,
a nech by on mal meno nádeje,
bol posledným on vtáčkom spevavým
v ovzduší duše rodičovskej…? Nie,
tým mne byť nemožno, nie, vidí boh!…
Nech ináč dozvie sa — veď zvie sa on:
zlé náveštie vždy chodí priskoro — —
                     *
Ó, ľude môj! veď rozlietaš sa v svet,
sťa z hája by len vydurená vtač,
keď jak psi zahryznú doň sekery;
a padáš ani — muchy na podzim.

1901
[
26
]
Nedávno starec chodil u mňa… (r., SP 1904, str. 787).

--- KAPITOLA 16 ---

Ty vytrženia záchvate
[
27
]
Ty vytrženia záchvate,
  čo brával si ma v objatie
za časov mladých roztúžení,
i svetom niesols’ prudkým krielom
ma, v očiach rosu, zápyr čelom,
hej, v nadzemskom jak premenení,
  na duši paprskový šat:
  ó, nedaj mi už ostydať!

  Veď nežiadam ja nemožnosť,
  bys’ bol môj každodenný hosť,
na pozyv privial chorej túhy.
Viem, po zápaloch mojich veta,
som úhorok, viac popol púhy;
no aspoň, jak už do zamretia
  mi ide pod popolom tým,
  veň zabor vzruchom varovným!

  Len iskru zobuď tu i tu
  v ňom, iskru toho pocitu,
že ešte niečo preds’ som hoden!…
Ach, nebolo mi v údel dano
vo mračnách slúžiť za pochodeň,
tým menej z noci rozviť ráno;
  však ani v tom niet potupy,
  byť kahančekom chalupy —

  Len iskru!… podjem, jak je ten,
  keď dozrie mať, že decko z plien
sa vymotáva, anjel smavý,
i vytešená na ramená
ho schytí, vznesie vyše hlavy,
po poval, nebies do sklepenia,
  zvelebiac: mám, v čom poklad jest,
  mám, bože! jednu z tvojich hviezd…

  Len iskru vše! Veď v nadšení
  je vlastne život zavrený;
bez neho je on ničomninou:
púšť o jalovci, o bodľači,
snop kostí spätých krvou-hlinou…
Len iskru, kedy sa ti páči,
  záchvate svätý! vo mne vzbuď;
  so smrťou daj mi zastydnúť —
[
27
]
Ty vytrženia záchvate… (r., SP 1904, str. 789).

--- KAPITOLA 17 ---

Ach, radosť, pravá, čistá radosť!
[
28
]
Ach, radosť, pravá, čistá radosť!
  či som ťa zažil kedy v živote
  v jasnote plnej, v celej teplote?
Neverím, trebárs prežil som i mladosť,
      tú krásnu dobu ruží,
kde každý paprsk tvojmu vzkvetu slúži,
  ťa láskajúc tak aspoň ako tie,
  jak lupne ich, tvoj rozvíjajúc kráž…
Však závan náramný: a do kaluží
    si opŕchla tak ako tie!…
Aj u vatier som stával ešte potom,
  v nichž rozžala ťa a ťa pálila
    bezstrastná ľudská prostopaš,
v priateľstve, v zlatej zhode so životom,
  šľahala vatra z plna úsilia,
  a ja sa zhrieval, ožaroval
  si poblednutý tvári ovál;
    i iskry na mňa padali:
    no hneď i hasli, kapali —
a šustnul dážď, sťa hrobár účinkoval,
      sa mútny skudlil dym,
    podletel: — pahreb — mohyla…
        Nie! neverím,
      že zažil som ťa medzitým;
veď ináč museli by znaky-fľaky
      tkvieť v duše mojej tkanive,
sťa škvrny síc, no plameň-rumeň vďaky:
    jak farby rýdze, pravdivé,
  čo neplavejú, nevychodia,
hoc súžba pečie, tečie slzí voda…

Poď, práco! ty poď, baviteľko, sama,
    jejž pribúda, keď ubúda;
ma zajmi, objím tuho ramenama!
    zátrata v seba, seba zábuda,
i nájdenie zas, v pamäť uvedenie —
    Síc jarmom si tiež, jehož tlak
    však neomína; naopak,
nás slobodíš, nás vyväzuješ denne
    z neblahých myslí, z trudných pocitov.
    Pod klenbou sudby v mračná zavitou,
  hej, ty si jediná, bo stála radosť:
nad ohne tam tých chvíľ, i čo ich mala mladosť!
[
28
]
Ach, radosť, pravá, čistá radosť! (r., vpísaný na okraj SP 1904, str. 790).

--- KAPITOLA 18 ---

Slnce, životodarca!
[
29
]
Slnce,
životodarca! páliš, ožíhaš
nás v temeno, až pod ním mozog náš
tlie, jatrí sa, hrá vyrážaním zorí;
krv valom dobre skraň nám nepreborí,
na zmysloch omam, sparno dusí dych —
Si ako vatra zosýpaná z neba,
sťa pahreb z čírych ihlíc žeravých,
sa spúšťajúca dažďom pohromy,
jak pršala raz na krov Sodomy;
tvoj každý lúč je archanjelov meč,
čo zblyskne, ráňa… Ako? z raja chleba,
po páde hriešnom prvých rodičov
čo vyčarila z hrúd si naša péč
mozoľnou dlaňou, prácou zimničnou —
bo chleba treba! treba chleba! chleba treba,
ach! akže zajtra chceme ožiť znov —:
i z toho raja vyháňaš nás?… Kam?
ku ktorým opäť divým končinám,
kde o bytie nám válčiť načim zase
ľvou udatnosťou, živlo-urputne,
až nový chlieb z brázd vzíde v žatvy kráse,
jak mesiačka tvár z chmár sa vykrútne?
a jest tam tôňa, čo nám zisk náš schová…?
Však kde je miesto, by si sa i tam,
korunovaná hlava vladárova,
ty nejagalo nad ním, mohutné
          slnce!?

          Slnce,
životodarca! pražíš, obáraš,
až trpí, chradne, marie ústroj náš,
tvar od vrchhlavy dolu do podnože,
sťa oblak dážď svoj mrhajúc svoj znoj —
Hľaď! — však si predsa veľké oko božie —
vidz: prameň zosnul, viečko sklopil zdroj,
tie oči stráne s farbou od nevädze,
zrkalká z jara samých pyšných brál:
zježené kol nich trnú brvy-medze,
sťa zhrozené by, plné úžasu
nad stratou zreníc, z ktorých duh ich sal
už aspoň slzy —; v námeľ hlboký
kams’ skryl sa jarok — či ho vypili
zasmädlé pinky? — Riava bez hlasu
sa vlečie údolím — prúd unylý,
jak zašliapnutý had; ba potoky,
ba rieky samy zejú vo riečisku,
jakby ich rybár na súš vyhodil
bol, chabo trepú sa, lúh s hlienom v pysku —;
len vhupne, zvirgá vedro z ústia studne,
zľakané, sťaby z žriela mohyly,
bo prázdnotou dnu desnou zhučí, zdudnie…
I jak kvet nemrel by, jak neschla byľ,
sad neuvädal, háj by neokväcal
jak odsúdenec v smrtnej nevoli?
Jak neryčal by statok po holi,
jejž plešinou ni štice na pašu,
ni štice biednej? s bľakom k salašu
jak oviec kŕdeľ by sa nenavracal…?
a na prírody jasnom vrcholi
jak človek by sa v žiali neutrácal,
stôl pred sebou — dnes púšte lešenie,
skaď, pablesky čo z jara nastolili,
sťa havrany zas v lete odnosili,
tá tvoja čeľaď zlatá, vznešené
          slnce?

          Slnce,
životodarca! pečieš, uváraš,
až umdlieva a zmiera život náš,
klokotom vriacim zalievaný vzduchu —
Čakáme chmárku ani blahovesť,
na vrchy vychádzame naproti nej,
tak túžiac, dychtiac po jej tvári sinej,
po zraku jej, v ňomž azda rosy jest,
čo nádeje nám už-už padlú, suchú
pokropí, zdvihne, zmladí ratolesť,
bárs s blýskavice hromom, v búrky duchu;
však nikde šmúžky, veterného ruchu,
čo znal by nám ju techou v obzor vzniesť:
van, vietor, víchor omámený drieme…
I zavzdycháme: vzdychy, mysliac, v chmáry
sa zglbatia a hustou mrákavou
nám rozvalia sa sirou nad hlavou,
a ako nahor vinuli sa vzdychy,
tak — každá kropaj požehnania semä —
sa spustia návratom — dážď zbožný, tichý —;
aj zdupkáme: hoj, vydychujte pary,
vy dopukané, smädné ústa zeme!
v prúd vzdychov našich vtečte prítokom…
lež darmo… Zbĺklo i to na oltári,
a blankytného hlaďou zrkadla
ak pláškou mihlo v letku vysokom —
Och, beda nám! moc vody upadla;
a syn tvoj, slnce, oheň hospodári,
s pochodňou umknúc z tvojich teremov,
šialene tančí sveta po nádvorí:
ním v tvoj jas, hľa, zem skvie sa lícom zory:
vsi, mestá horia! horia nivy, hory!…
Čo zamýšľaš to vlastne so zemou,
s matičkou našou!? — zlkáme úzkostne —
čo s nami na nej, s nešťastnými tvory…?
Má na prach stlieť a v priestranstve sa stratiť
sťa meteor, kam osud vrhne ňou?
či k sebe dvíhaš ju — i má sa vrátiť
na tvoje lono znova, milostné
         slnce?

         Slnce,
ó, veď je krásne! ako vychádzaš
z tmy nočnej, čo nám zaclonila náš
do sveta oblok, nad krovom nám tenie,
až lunami to hviezd v nej blbotá:
jak zrazu skvitneš-svitneš, zázrak skvelý!
a u nôh už ti ležia mraky, tiene,
by zbeleli v svit, rosou otajeli —
a zem sa vzruší, zahrá milota
jej tvárou, z úst jej pokrik dolou-horou…
tak vzísť, tak pohnúť bytom-citom tvorov,
ó, neskonalá radosť života! —
A krásne je i tvoje vrcholenie:
keď na blankytnom sediac prestole,
pozeráš splna v sveta údolie,
bez zažmurknutia zasievajúc blesky
i v najtemnejšie jeho hlbiny,
a kým ťa slúžkou obeháva zem,
ti s bázňou panny dvorí, v povinný
hold k nohám ti svoj skladá diadém,
si v dôstoji tam hovieš, po nebesky! —
na zemi všetko pod moc sa ti dáva,
štít šedohlavý ako útly kvet,
na povel čaká tvoj, tvoj stíha zrak:
i tečie vlna zjavov kolísavá,
hneď zdvih, hneď pád, vznik — zmar zas, svetlo —
                                        mrak…
jak obráti smer tvoja velespráva:
len tys’ v tom toku ostrov, os i stred!
sám pokoj, mier sám… Ó, tak zahoreť,
tak vrcholiť bár v samoobeti:
to života je nesmrteľná sláva!
je povedomím nehynúcim…
                             Však,
životodarca! veľké srdce ty,
dosť tepla tvojho, dosť i osvety
už… zmiluj sa! Veď ani teba bledý
luh nemôž’ tešiť, nie tvár zúfalca:
i — len nie, len nie v závoj ľudskej biedy! —
lež, z nehož prší rosa… zahaľ sa
          v oblak!

V auguste 1904
[
29
]
Slnce, životodarca! (r., SP 1904, str. 790).

--- KAPITOLA 19 ---

Že zvuky mojej citnej lýry
[
30
]
Že zvuky mojej citnej lýry
sú dôverné a úprimné,
nie pretvárky šum, klam-mam číry,
viem, mnohý zdvihne proti mne
keď aj nie kameň, aspoň výtku:
dosť už tých žiaľov vlastných, dosť!…
Za ruty ďakujeme kytku;
len ovoniaš, je po pôžitku:
tak razí každá úprimnosť.

Nač preväzovať pred kým rany?
nač komu bôľ svoj otvárať?
Var’ pekný je zrak vyplakaný,
sťa rosný kvet? ston hudbou snáď?
A bôľ či žiaľ: tiež sudba stará;
i nač nás zúčastňovať v tom,
keď kto si vnútornosti pára?
Ba spoveď to ak pre lekára,
a pitvu ľúb si anatóm!

Bez citu, ovšem, nieto zvuku,
hej, citu družkou lýra je;
no počo celú vnárať ruku,
keď na dotyk už zahraje?
Keď hlaď len treba, a svit už je
tam —: k čomu vzbúriť krútňavy,
dať krištáľu prejsť do kaluže?
A krása keď je nádych ruže,
nač lícom granát krvavý…?

Cit zo strún snuj sa poľahučky,
jak z buniek zlatá medu niť,
čo zhrčiť sa môž’ v slasti slučky,
nie v hľuzy blenu zauzliť;
sťa bludička hoň po túh luhu,
ni motýľ z kvietka na kvietok,
ak tôňou, nech má driekom dúhu…
Len mysle šamotinu púhu
si žiada lýra v majetok.

Hej, narážkou len načim drnkať:
v tom pôvab, rozkoš —; podobne
len površím si tekať, brnkať:
tak nevykolú osobné
sa kadejaké strasti-chrasty!…
I v mrzáctve, keď vkusu niet:
čuš každý bobák v svojej chrasti!
Nie, lýra je nie puškou masti,
ňouž úrazom ľze zacelieť.

Ta s citom v diale všeobecna!
je hmlisté síc, no blankyt je.
I lýra má byť zväčša vecná;
bo zriedka dojmy zažité
scukrovatejú na lahôdku;
čo vyznaním, sa zabaľ v taj,
čo podstatou, si sadni k spodku…
Nuž, smotánku len zberaj krotkú,
alebo — lýre pokoj daj! —

— Mňa nemýlia však zahriakania
tie, výčitky či náuky.
Mne jedno, chvála a či hana,
keď lýru beriem do ruky;
ja slúžim vpravde pravde predne.
I keď ma vyzve na slovo:
tu tečú city bezprostredné,
a líce vtom mi bronie-bledne
jak pred oltárom žrecovo.

Ach, hej, je zlatou vzpruhou radosť,
bys’ s jasotom v spev prepukol:
no k tomu treba rána mladosť;
tak počne trud dňa — žiaľ i bôľ,
smev na rtoch bár a v údoch zdravie:
si nájomníkom spomienky —
Ba ony naše dietky pravé,
čo kochlia sa nám v srdca strave
a pijú z duše studienky…

I s rozhodnosťou protirečím,
by lýra bola hračkou len:
kýms’ šumichrastom, šaľbou, niečím
hen s peria váhou, s leskom pien.
A smejem sa len planej výtke,
juž tupec vie či vetroplach —
Oj, poznám vás, vy duše plytké!
vám brod, kraj, zábradlie len chytké;
sám vrchol? závrat! — hĺbka?… strach!

Však nechže zľahčuje i sočí
váš odhad v krámskej hovorni…
Viem, pravda voždy klala oči,
a lož má obchod výborný;
lež spleťtež si lesť sveta, prez tú
húšť prerazím ja úsečne:
hoj, — ďalej síc dnes k cieľa miestu,
no nájde ešte k srdciam cestu
to slovo moje srdečné!

Nuž, na srdci čo, na jazyku
vždy!… Jazyk je, by vykladal,
čo na svetlo chce, pýta vzniku,
o výraz lúdi z prsných brál
tu lkave, bo sa prýšti z tiesne,
tu vzkypom, že sa nevmestí:
jak život voľní, tlačí presne —
I tak sa rodia čisté piesne,
i kalné perly bolesti.

Vždy na jazyku, ako v mysli!
bárs zdvižte kameň proti mne —
Je voľný — citom neodvislý;
je krásne, čo je úprimné:
bo výron, akým na svet hlási
sa božským pudom tvorené:
kvet ruže z šípa vzošlý asi…
Tak prírody sa javia krásy;
ta hľaď i lýry umenie.

Hej, poet pravý čerpá z citu
bezodných hlbín tajomných,
i než by plesot, ku blankytu
skôr vznáša kormútlivý vzdych:
zvlášť poet náš, v hruď jehož vrytý
i rodnej súžby nebožec.
No vôbec v ľudskom živobytí
kto ináč vraví, ako cíti,
je ošemetník, pokrytec!
[
30
]
Že zvuky mojej citnej lýry… (r., SP 1904, str. 794).

--- KAPITOLA 20 ---

V tom, čo som bol zabral po rokoch
[
31
]
V tom, čo som sa bol zabral po rokoch
(ej, po dlhých! — bo s hlavou šedivou
už miesto niekdy bujnej tmavovlasej,
o krátkom dychu miesto valného
raz ani sám vzduch, oťaželých tiež
nôh, chabých miesto pružných, jeleních
hen z čias…), čo som sa tak bol vychytil
ponavštevovať radom oné miesta,
kam zachádzal som ako mládenec
vo šťastných chvíľach, prázdnych trudizne
i od všetkých pút voľných, iba v hrudi
spräž túžob po tých stanoviskách ich,
hneď vypätých, hneď skromných, útulmi
na lono zovúcich, sťa po métach
by pokročilej cesty životnej,
i kde som utkvel potom ako pútnik
vše k tela pohove, viac k pôžitku
však lačnej duše, všade pred sebou
cieľ budúcnosti, kmitajúci sľubne
z jej šerých záhybov (— tak skalisko,
kde spočívajúc, splna očami
som v pôvaboch sa kochal rodiska,
vystupujúcich z jeho skvitlých sadov
fantómoch
[
32
]
v rúchach paprskových, kým
roj anemoniek šeptal do uší
mi lásky vzkazy, škovrán slávospev
svoj roztáčal mi nad hlavou; zas hoľu,
ňouž obraznosť sa moja pásala,
ten rozpustilý žrebec; vrchu štít,
skaď zalietal som slncu v ústrety
vzchádzajúcemu, čujúc slnka vzchod,
i v svojej duši tuho zazorenej;
dúbravu tobôž s grúňom oproti
na pleci s hunkou z mladej smrečiny,
čo predišli mi sťaby zaľúbenci
dva, na úvratiach svojich zastavší,
zamieňajúci úsmev pableskom
a tieňom škádliaci sa, v zhovore
on hvizdom drozda, ona penicou;
i poľan kvetnatú, kde kopŕcala
sa moja myseľ detská, až sa tým
jej pestrým kvietím cele obrala —:
ten šťastlivého žitia vábny obraz;
podobne zápač, kde som dumával
u bublajúcej studnice, čo blankyt
v jej odrážala súmrak, svetlom jej
súc, medzitým mne hudbou vlievajúc
sa do prázdneho duše kalicha,
i lenže dotkla dna sa jeho, zápäť,
jak prevzácne by víno iskrenné,
i prekypujúc prez okraje mu
perlistým šumom sviežich myšlienok;
i tichý úval, ktorý tajomníkom
bol u srdca mi, s riavou búrlivou,
tým neúnavným vzorom snaženia,
čo ideály stíhať učila
ma, ako ona lapá slnka lúče
prstami vlniek chvatkými, v svoj klin
jak skočným prúdom z brehov zaberá
kvet, krásy korisť; a tak ďalej, ďalej…), —
čo takou som sa zahnal návštevou,
ku pamätníkom mojej mladosti
to, k priateľom jak dávnym, k príbuzným
či k nemým svedkom samôt dojemných:
vtom došiel som i na to miesto v háji,
kam vylietala vrstva bujará
za jasných pohôd, kŕdľom motýľov,
po kvietí bažným zlatých kratochvíľ,
ja členom jej tiež —
                     To je, áno, to!
ten samý milý kút, tak prítulný,
jak bol by náručím —; ten mierny svah,
nenaklonený šikmou plochou v priepasť,
lež lahodným skôr stupňom, podnožou,
na schode štebľom v postup horlivý —;
i čistina tá istá, cudná tak
a kľudná, sťaby oko, s podlahou
jak baršún, z bylín horských s bledučkým
tu i tu kvietkom, — z troch strán obstatá
piliermi svrčín, spätých architrávom
[
33
]
ich haluzových ramien, povalu
nesúcich vzletnú hájobudovy
kams’ do závratnej výše… Hľa, tu znak
na jednom stĺpe ešte! od vatry
tehdajšej, nami bujne pálenej,
čo opiekla ho bola (— Och, že mládež
radosti svojej krásny prebytok
tak zvečniť musí fľakom!…); ešte vždy
šrám tmavý (a či svetlá pamiatka,
zachovávaná hájom asnáď schválne?),
i zacedený jarky živice
(a čiže by to slzy boli preds’
za samopašnou, ale milou chasou:
bo príroda má i cit pre mladosť,
po osŕkaní krátkom, zacnení
si odpustí jej skoro poklesky,
i keď sa vzdiali vekom, zvážnelá,
že nevracia sa viacej, plače za ňou…?);
hej, stopa živá k známkam ostatným
kol, verným podnes… Iba na západ,
jak odchýleným zriem ho v pamäti,
bol šíry otvor v krásne údolie,
pomaľované z leta palety,
šťavnatých farieb, štetcom z lúčov slnka
na nedostižný obraz nádhery,
nímž utkvievalo oko, na kvietku
jak lúky motýľ zvisá najkrajšom,
mlsajúc jeho vnady, pôvaby,
a k nemuž duša nám vše prilipla,
jak hviezda priľne nebies ku blankytu:
tak utešený výhľad… Obzriem sa
vtom, bych sa i dnes znova podíval
tým oknom voľným na rozkošný obraz:
ha! (skríknem, zdúpnuc) kde je výhľad náš?
kde hája oblok? — Zatvoril ho kto?
var’ búrka v hneve vedľa lomozivšia
mu okenicu pričapia? Či noc
ho cloní oponou?… však pablesky,
hľa, slnečné sťa pavúky by snujú
hor’ vo vrcholcoch zlaté pradivo;
a nebom plujú chmárky belostné:
dňa čŕstve myšlienky — No kde je okno?
kde!? Otvorte ho takoj dokorán,
kto ste ho zavreli! nech uvidím
jak v zrkadle by ešte aspoň raz
svoj mladý obličaj… Lež žiaden ruch
len tichý povzdych horou — Ach, sám háj,
on prichlopil ho! zatarasil navždy!
zarástlo štíhlou jedlinou… (Hľa, jak
sa časom zmení všetko! Kde prv mach,
sťa barančiatka brčky drobnuľký:
dnes jedle, smreky! z mäkkej kolísky
už obri vzrástli — miera veku nášho…
Za vrstvou vrstva, ako za vlnou
by vlna tokom žitia v návale
nám ponad hlavy: až i zahrnú
nás, hnilú vrstvu, ukonané vlny,
ta ku spodu, a po nás pohučí
si nový život, nezahovoriac
ni hláskom o nás…) Škoda výhľadu!
Jak odchýlený je mi v pamäti —
bol čarokrásny: — Záponka jak hole
by jarabá a riasy bohatej,
kraj upúšťal sa nadol lahodne,
malebné tvoriac stráne s kytkami
sťa kvetín, sem-tam chrastí rozmanitých
a lesíkov, tu zase záhyby,
kde hovejú si v sladkých zátišiach
tie naše dedinky, jak ukryté
by v zástere tej hračky: až svah rovňou
sa rozprestrel, v nív požehnanú pláň,
juž prepásala rieka, striebristá
akoby stuha… Ponad rieku most;
či brnavá to dúha? — Prezeň čeľaď
sa s chvatom premáva, tak náhlive,
i s výskotom, a ako rozoznať,
i odená nie jak v deň robotný,
lež sviatočne; kam tiahne? na svadbu
snáď? Áno, žatva slávi veseliny
po poliach svetlých v smavej nálade;
skladajú žitá — Z plavých mračien ich
sťa blýskavice kríž-kráž vyráža:
nie, kosí mih to v jase slnečnom;
a či skôr brnkot piesní, vtačou čo
sa rozleteli zrazu?… Čuj! hluk kýsi;
var’ rieka hučí, niekde spadol dážď,
i príval hrnie? Teraz, ha, zas hvizd! —
Ach, viem už, čo to za rušiteľ je
tej idyly tu kedys’ roztomilej,
pokoja, blaha! — Mostom zhrmel vlak
a rušeň spískal —. Tohto čierny dym,
on padá sadzou na prírody rýdzosť,
i na zlatohlav mysle ľudovej;
ich hurt a piskot, ony v rozprávkach
zmýlili staré matky, piesní vtač
nám rozdurili… Škoda výhľadu,
že zarásť musel!
                 Totým oknom slnce
nás výletníkov pozdravilo vše,
než zapadlo, sa na nás usmejúc
tak potuteľne: var’ že vedelo,
keď ono zájde, vzíde ešte len
tej chase iné — slnko dobrej vôle,
bo na tvárach už zhliadlo červánky…

A nastal súmrak; ako čierny vták
sa na svet zniesol večer, perute
roztočiac šíre. Sem však nezletel
na toto miesto; bo ho zaplašila
staď naša vatra. Táto práskala
a blkotala, plaziac jazyky
vozvysok plamenné, až vôkol jedle
sa zovievali hybkým haluzím;
a modrý kúr z nej vstával, posiaty
iskrami, jak stĺp, i sa rozstielal
po nebi hviezdnom; ja ju ošetroval —
A junač kol nej, čaše v praviciach
s perlistým vínom, spievať začala
tie naše piesne rozkošné: až les
precitnul celý, ozývajúc ich;
i vatra jakby poskočila bola,
za nimi, nad ňou tekajúcimi,
sa šinúc vencom ruží červených…
Vzkrik, jasot nato; reči, zdravice
bez konca-kraja k pocte krásoty,
v hold pravde, ideálom na slávu,
po ktorých dychtí človek, národ, ľudstvo…
Ba rad-radom — ja vatru piloval
vtom, vzrušený — i sľuby slávnostné
sa ohlásili, sväté prísahy,
zaväzujúce k svetlým zásadám,
ku predsavzatiam z duší vypučeným,
sŕdc uprímaným vrelým búšením,
i spečateným v čelách rumencom
ni purpur… že tá skromná čistinka
mi pozdala sa byť sťa Rütli…
[
34
]
Dnes
kde horlivci tí? fakle, horiace
tie hlavne, sopky? Teskniac osamote,
so slzavým sa okom obzerám
kol: kde sú? — Ako? tedy mierny svah
ten bol by preds’ len stal sa šikmou plochou
im?… Ach, žiaľ! zmĺkli jedni v priepasti,
sa mrcha prúdu dajúc zachvátiť;
a na výšave iní presedlali
i na obludách apokalypsy
[
35
]
strečkujú rodnou roľou, zadláviac,
čo skvitlo z nej, či klasím vyhnalo…
Och, beda sláve, beda pokoju,
ichž príčinou je zrada krvi, ducha!

Sám pahriebku len skrovnú ohrebám —
a či ju rozhriebsť? rozmiesť?… Ta s ňou! nech
na hlavy padá uhlím žeravým,
v svedomie štípe iskier žihadly
a z posledných síl v sprche zaplanutím
na popol spáli našskú ničomnosť!…
[
31
]
V tom, čo som sa bol zabral po rokoch… (r., SP 1904, str. 796).
[
32
]
fantóm
— klamný obraz v mysli, vidina, prelud, prízrak, strašidlo
[
33
]
architráv
(gr.) — hlavná priečna kamenná hrada, spájajúca stĺpy a piliere
[
34
]
že tá skromná čistinka mi pozdala sa byť sťa Rütli
— v Švajčiarsku r. 1291 na čistinke Rütli došlo k zjednoteniu troch kantónov
[
35
]
i na obludách apokalypsy
— apokalypsa (gr.) je v kresťanskej mystike zjavenie, proroctvo o konci sveta

--- KAPITOLA 21 ---

Aký smutný mračný deň!
[
36
]
Aký smutný mračný deň!
  mrká už, bár svitlo len?
Nechže tmí sa kamdiaľ tuhšie:
zapálim si svojej duše
    svetlú pochodeň!

  Polia sú jak zodeté,
  a či je už po lete?
Trebárs; skutok okamžitý:
rozvijem si srdca city
    lúčkou v rozkvete!

  Ticho, hlucho v dúbrave;
  pošli vtáčky spevavé?
S pánombohom! — i spev bude:
varyto mi zavše zhudie
    rovno penkave.

  Zriedka chvíľa ružaná;
  z raňajšieho vigana
kvieťa, chúďa, večer musí…
No a vtáčky spievajú si
    iba do Jána.

  Ale kto v cit rozpustiť
  srdce vie, má v duši svit,
piesne dar: i v nepohody
zaplesá si, v jase chodí,
    môže vence viť!

  Sadaj, srieňu staroby,
  v temä mi. Veď bolo by
žiaľ; však deň môj ešte svitá:
srdce-slnce roztopí ťa…
    Azda urobí!
[
36
]
Aký smutný mračný deň! (r., SP 1904, str. 801).

--- KAPITOLA 22 ---

Mám otvorený oblok
[
37
]
Mám otvorený oblok. Do noci
sa dívam plnej ligotavých hviezd.
A oči moje sú jak bránice,
prez ktoré vchádza hviezd ten velezástup
v svet mojej duše vjazdom slávnostným,
i oblohou sa takoj rozopne
mi nad hladinou mysle ustálej,
ju sčerí nežne lúčovými bozky,
k dnu presvetlí i stíši, ukojí,
a ona ako vďačné zrkadlo
mu navzájom dá uzierať sa v sebe
každučkým okom, s všetkou velebou…
Čo cítim, takto s nebom spojený,
ho v mysli majúc v celej nádhere,
bez rmutu zeme, tône pochyby,
i nekonečné priestorom i časom,
nesmrteľnosti symbol zázračný —
čo cítim teraz: neľze rozumu
na pochop spodobiť, nie mluvnici
to uskloňovať, učasovať v slovo,
nie odhláskovať ústam… Tuchou len,
jak zrodilo sa, temnou zostáva:
lahodou, krásou, pravdou, dobrom, slasťou
bez názvu…
            Ó, keď budem umierať
— a dá boh, skonám v chvíli takejto —:
otvorte oblok! Duša slobodná
nech umkne vtáčkom z klietky bez prekážky
ta v nebeský ten tábor hviezd, i priam
s tým pocitom sa zíde tam, kde on,
sám výron, výblesk božský, stane sa
jej večne vlastným jasným vedomím!
[
37
]
Mám otvorený oblok… (r., SP 1904, str. 802).

--- KAPITOLA 23 ---

Po jarnej detvy pohrobení
[
38
]
Po jarnej detvy pohrobení,
  po odprataní leta vrstvy, ach,
tých milých, krásnych, silných pokolení:
    čas zakeroval do jeseni
    na kárach a či o márach.

    V ten divný povoz zapräžené
  má neskrotené vetry-paripy;
pysk kydá penu, hriva mračnom tenie
    im… Zvíja však len bičom, ženie,
    až v kárach vše to zaškripí.

    Prez okolité hory-doly
  tak trieli v besnom cvale-dubase —
Čo zbudlo v sade, na medzičke v poli,
    kým lázok, ker, strom neni holý,
    zošarpe všetko, otrasie.

    A žlté lístie, rároh starý
  do drabín trepe, vmece do byle;
na pavúz sadne… Splačú iba chmáry —
    A káry pohnú a či máry
    ta k roku veľkej mohyle…

    — Na voz ten dosť sa vzalo, vmestí
  aj idúcky sa, jak tak drgotá
na cintor, mnohé ešte zo strán cesty: —
    I pozor, vetché ratolesti
    vy na strome tam života!
[
38
]
Po jarnej detvy pohrobení… (r., SP 1904, str. 803).

--- KAPITOLA 24 ---

Zaduli vetry
[
39
]
Zaduli vetry drsným, stonavým,
i clivotou i chladom do kostí
prenikajúcim dychom. Obloha,
jakby sa išla zrútiť, zasypať
zem sutinami, porušala sa
vo svojej skladbe z mrákav glbatých:
[
40
]
z nej plásty, chlpy, kryhy oblakov
sa hemžili, v beh strhli, v prúd i let
jak rozdurené stádo na pastve,
a v behu, prúde, letku ozávod
vše podrazia sa, zhrčia, rozsápu,
hmlou rušajú sa na kraj… Zatiahli
hôr temená, až po ich úpätie
sa rozprestrúc sťa plachty umrlčie:
ba voskrz celý presnovali vzduch
pod šklbavými vetrov paznechty,
ho k plaču naladiac… A zaslzil
dážď nekonečnou kviľbou jesennou;
nádvorím žlté lístie zvírilo,
zo stromu pršiac (— Ach, môj rodostrom
kedysi!…), až si každý ľahol list
na pokoj…

          V taký smutný jesenný
čas riekla mi raz, ešte chlapčaťu
nevšímavému, moja dobrá mať
nebohá, a jej hlas tak citne znel,
že, prejdúc uškom k duši, v srdci mi
sa poozval až: — „Nono, Pavolko,
môj synček, keď tak vonku smutno je,
zavládla jeseň, nebo v oblakoch
i s okom božím; vetry lomcujú
až strach tým naším skromným príbytkom,
dážď leje sa, list padá zo stromu:
až žiaľ je srdcu, duši otupne…
i zíde sa ver’, zíde potešiť
sa, uspokojiť — nože spevník vem,
a nájdi pieseň — veď už hľadať vieš
v ňom — pieseň, čo sa spieva v jeseni,
na nápev jednej z pôstnych, ,Smutný čas
nynější‘,
[
41
]
ozaj vhodný nápev… Hej,
rád trhávaš ho, ty môj motýlik;
bohatstvo leta, keď tak po našich
záhonkoch rozloží sa zlatiste,
tiež radostné je veru, najmä keď,
jak, hľa, i teraz — chvála bohu buď
i za to naším spevom! — šťastlive
sa zobralo, i bude z neho chlieb
náš ,vezdejší‘ a — hody na Hody! —
veď i ty zbierals’ klásky počas žní: —
však nad všetky tie zemské radosti
čo kvetnatejšou je preds’, zlatejšou,
najtrvácejšou, mieste na každom
i v každej dobe utešujúcou
nás zúplna, i v pustej chvíli, toť,
je radosť v bohu… Našiel si ju už?
tú pieseň, myslím — a v nej nájdeme
i radosť potom, trebárs slzavú,
no sladkej chuti, pravým balzamom
pomazujúcu zápäť záškrabček
na srdci — našiels’?“ „Tu je“, odpoveď
z úst mojich umkla placho. „,Umlkli
ptáčkové‘,
[
42
]
vtáčky — veď i ty si ich
vše počúval rád v sádku, čížiček
môj! — teraz, ich žiak, snaž sa nahradiť
ich — ,Umĺkli —‘, však tak sa počína?“
„Nie, ,Utichlo již pole‘ —“ „Ach, no vidz,
jak roku tok nám pamäť prihrnie!…
Nuž, nechže, synak. Ty ju predriekaj,
a zaspievame —“

                 A spev zhlaholil,
dvoch dúškov súzvuk v láske splynulý.
U okna šijúc ona, nôtila
— v tom zamestnaní vyššom upustiac
od práce neraz dlhšou prestávkou —
sťa svätica, tak zvučne, dojemne,
tak začierajúc z viery hlboka
a čisto v ňadrách svojich, tmavá že
iziebka predišla mi svetlý jak
chrám, trámy jej jak z dúhy oblúky
by, v lete keď vše nebo prepášu:
a popod tieto za poletavou
jej na výrazných hlasoch-perutiach
tam dušou zaberalo s úsilím
a švitorilo to jej čížatko…
Po každej slohe, vzhliadnuc oknom vhor
i povzdychnúc si, stíchla na chvíľu:
snáď na zmysle že odspievaných slov
uvažovala ešte — a či mne
tým dopriavala času, vniknúť môcť
veň umom detským či skôr pocitom…?
Či chápal som už obsah, mi i dnes
na váhu ťažký, neviem, sotva však;
veď jak by decko obraz jesennej
prírody v myseľ pojať vedelo,
boj smrti miesto hry to života?
jak od slnka by znalo bledého
prejsť na srdce, to ,k svetu studené‘,
čo cíti časov sýtosť…? Nemožno.
Skôr postrehoval piesne náladu
som na tvári len citnej matere;
ba to už iste: aspoň pamätám,
že po verši s tým začiatkom, list, vraj,
zo stromu padá jak my do hrobu,
jak zazrel som zrak matkin zrosený,
som skočil k nej, ju objal kol šije,
a „nie, nie, mama!…“ skríkol bolestne —
„Nie“, uprímuc ma, riekla s dôverou,
„dá pánboh: uzriem nielen pekný kvet,
i tvoje ovocie!… No predriekaj,
holúbku, jest tam ešte veršov viac —“
A spievali sme sloku za slokou;
i dospievali… „Áno“, dodala
nakoniec vážne, „ako zjavný je
nám tohto roku hojný úžitok:
i tvoje skutky dobré, synáčku,
nech patrné sú v miere bohatej,
keď život tvoj sa octne v jeseni.
I pracuj pilne, leto životné
kým potrvá ti: v zimný veku čas
ti k duhu padne včielky zásluha.
Však pri starostiach o telesný syt
dák nezabudni na tie poklady,
čo duše zbožím sú: tie zbieraj zvlášť:
a preto duchu rozsievaj — bys’ žal…“

— Ach, málo známok v mojom živote
z tej materinskej zlatej úpravy!
hnal radšej voslep horskou bystrinou…
To pravda však: v tú chvíľu pamätnú
mi otvorila citedlná mať
zrak do prírody, že som dovidel
jej k srdcu až, s ním svoje spriatelil,
čo, kedy to, tiež vzkvitá, zvädá tiež…
A cítim, vtedy vyvrel i môj cit,
zdroj poézie — ona odkryla
ho, a či pod tým žalmom trúchlivým
zo svojej mysle presadila len
do mojej —: prameň v clivej úboči,
v ňomž tenú tône, rmut chmár jesenných…
[
39
]
Zaduli vetry… (r., SP 1904, str. 803).
[
40
]
glbatý
— chlpatý
[
41
]
„Smutný čas nynější“
— je pôstna pieseň (Zpěvník evanjelický č. 131)
[
42
]
„Utíchlo již pole, umlkli ptáčkové“
je jesenná pieseň (Zpěvník evanjelický č. 708).