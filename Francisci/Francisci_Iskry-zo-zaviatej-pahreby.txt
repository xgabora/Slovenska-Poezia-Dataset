--- KAPITOLA 1 ---

Iskrám na cestu
[
1
]
Nepúšťam vás na trh, ani pod kritiku:
Ste skromné, jak kvietok na poľnom chodníku:
Ten, kto chce, nech si vás zdvihne a pritúli,
a kto chce, nech na vás šliapne a zaškúli. —
A vlastne ani sám
ja to iste neznám,
čo vás tak ponúka z úkrytu dávneho,
čo vábi vyletieť do sveta šíreho. —
Vylietate len tak, ako vtáčky z hniezda,
tak ako meteor, ako z neba hviezda;
čo neznajú prečo, ani načo a kam,
len letia a letia, až doletia dakam. —
Veď ste tak vylietli z mojej duše sveta,
ako vzdych, čo z prsú nevdojak vylieta. —
Ba i sám sa tak zdám jak meteor, ktorý
skrsne, vzlietne, svieti — zmizne, keď dohorí.
[
1
]
Iskrám na cestu
— v knižnom vydaní 1889 je pod názvom uvedený
          dátum (1. 6. 1889). V R1 báseň — ako jediná — chýba.

--- KAPITOLA 2 ---

Orlík
[
2
]
„Čo tak nepokojne,
synček môj pozeráš?
Vari sa mi už zas
voľakam poberáš?
Veď som ešte ani
ťa neodchovala,
a už by ťa asnáď,
milý, stratiť mala?“
„Mať moja, mať moja,
veď si ma chovala,
ej, ale čo chováš,
sama si neznala.
Veď si si chovala,
milená matička,
vo svojom synkovi
mladého orlíčka.
Ale keď s’ chovala
orlíčka mladého,
mala s’ sa o pole
starať k letom jeho,
o výšiny, ktoré
nebo podpierajú,
po ktorých orlovia
najradšej lietajú. —
Ach! tam nad Dunajom,
tam polia široké,
ach! a v Tatrách, tam sú
výšiny vysoké,
ach! a v nich sú vzletných
orlov staré bydlá:
Tam bych rád sprobovať
moje mladé krídla.“
„Pravda, syn môj, v Tatrách
výšky sú vysoké;
ale pod výškami
priepasti hlboké,
a nad priepasťami
búrky sa zháňajú,
neskúsených z výšin
do hĺbok ráňajú.
Ach! a jestli teba,
synček môj, mi zronia,
i mne opustenej
do hrobu zazvonnia“ —
„Nedbám, čo ma zronia
búrky do hĺbavy,
aspoň svet mi povie
,nepadol bez slávy‘
Mňa bratia zahrabú
v zemičku studenú,
a na hrob zasadia
lipku mi zelenú:
Teba boh poteší
z neba vysokého,
že si synka jemu
schovala verného“.
[
2
]
Orlík
— V R1 je pod názvom uvedený dátum:
Hnúšťa August
            1843, Nitra II. 1844.
Báseň písaná dvanásťslabičným veršom nie je stroficky
          členená. Ceruzkou sú vyznačené tieto úpravy pre tlač: dvanásťslabičné verše rozdeliť na
          dva šesťslabičné a odstavcami oddeliť kompaktnejšie myšlienkové celky. Úpravy sa v knižnom
          vydaní 1889 rešpektovali. Pod názvom je uvedený iba dátum bez udania miesta (August 1843.
          Nitra II.) Báseň uverejnená in: Nitra II, 1844, s. 163 — 165. Slovenská čítanka I. Banská
          Bystrica 1864, s. 261 — 262. Jednotlivé texty vykazujú len nepatrné odchýlky.

--- KAPITOLA 3 ---

Bratislavkým bratom
[
3
]
Rimava, Rimava,
Rimavôčka moja,
už mi je maličká
tá vodička tvoja;
Lebo nemáš, milá,
pláne, ani splavu,
čo by ma zaniesol
do môjho prístavu.
Ta ja idem, ta ja,
do lepšieho kraja,
do lepšieho kraja,
veľkého Dunaja.
A keď ja ta prídem
veľkému Dunaju,
tam ma hodní bratia
bratsky privítajú.
Hej, bratia, na Dunaj
veľký sa pustíme,
vedno sa k prístavu
slávne poplavíme.
Veď sa poplavíme
cez búrky, krútňavy,
ej, lebo cez búrky
vedie cesta slávy. —
[
3
]
Bratislavským bratom
— V R1 je pod názvom uvedený dátum:
Hnúšťa August 1843. Nitra II. 1844
. Báseň písaná dvanásťslabičným
          veršom nie je stroficky členená. Ceruzkou je vyznačená úprava pre tlač: dvanásťslabičné
          verše rozdeliť na dva šesťslabičné. V knižnom vydaní 1889 je uvedený dátum bez udania
          miesta (August 1843, Nitra II.). Báseň uverejnená in: Nitra II. 1844, s. 147 — 148 ako
          piata báseň cyklu Mojim vrstovňíkom. Od Janka Rimavského. Zachované texty nevykazujú
          väčšie odchýlky.

--- KAPITOLA 4 ---

Nitre II.
[
4
]
(prvej slovenskej)
Švárne dievča beží
poľami, lúkami,
drobnými preberá
bystro nožičkami.
Jak ruže, tak sa jej
líčka červenajú,
oči a ústočká
len tak usmievajú.
Postavu prikryli
od hlavy po päty
peknorostlú nové
sviatočné jej šaty.
Na čele jarabie
parta sa panenská: —
Iste to musí byť
dcéruška slovenská. —
„Hej, sestra! kam bežíš?
kamže tak zaberáš,
že ani okolo
sa nepoobzeráš?“ —
Ta ja bežím, milý,
do šíreho sveta,
hlásať, že slovenské
hroby už pukajú,
že Slováci z mŕtvych
k životu vstávajú
a že to Slovensko
v nový kvet vykvetá.
Tam sa nad Dunajom
zore zapálili,
a naraz po celých
Tatrách rozstrelili:
V tých zorách Slováci
ruky si dávajú,
v tých zorách pred svetom
ligotať sa majú!“
[
4
]
Nitre II. (prvej slovenskej)
— V R1 je pod názvom uvedený dátum:
Hlboké Okt. 1843. Nitra II. 1844
. Báseň písaná dvanásťslabičným
          veršom, nie je stroficky členená. Ceruzkou je vyznačená úprava pre tlač: dvanásťslabičné
          verše rozdeliť na dva šesťslabičné. V knižnom vydaní 1889 je uvedený iba dátum bez
          uvedenia miesta (Okt. 1843. Nitra II.). Báseň uverejnená in: Nitra II, 1844, s. 6 — 7 v
          poradí druhá pod spoločným názvom Hlasi k Ňitre, členená na štvorveršové strofy. Medzi
          textom v Nitre a vo vydaní
Iskier zo zaviatej pahräby
1889 je táto
          väčšia odlišnosť:
Nitra
„Ta ja bežím, milí,
Do šírjeho sveta —
Hlásať, že Slovensko
V noví svet vikvetá.
Že slovenské kraje
Znova vikvetajú,
Že Slováci z mrtvích
K životu stávajú.
Iskry…
Ta ja bežím, milý,
do šíreho sveta,
hlásať, že slovenské
hroby už pukajú.
Že Slováci z mŕtvych
k životu vstávajú,
a že to Slovensko
v nový kvet vykvetá.

--- KAPITOLA 5 ---

Svojim druhom
[
5
]
1. Jánovi Gáberovi
Novohrad, Novohrad,
ty čarovný kraju,
teba moje oči
slzami vítajú. —
Ej, veď ťa vítajú
slzami radosti,
ale aj slzami
bôľu a žalosti.
Jak obraz čarovný
predo mnou sa vinieš,
až v zlatom obzore
ako v ráme zhynieš.
Keď sa na tie tvoje
podívam roviny,
a na tie velebné
lesnaté výšiny,
na nich mestá, viesky
tak sa mi maľujú,
ak keď sa po poliach
stáda rozpasujú,
a čo sa nad nimi
zámky vypínajú,
tie sa mi pastiermi
nad nimi byť zdajú. —
Krásny si mi, krásny,
krajším nemožno byť;
len škoda, Novohrad,
že nám nechceš ožiť.
Aj tá tvoja krása
tak sa ukazuje,
ako keď chorého
nemoc rozpaľuje. — —
Čo ti je, Novohrad,
Novohrad bohatý?
Či je to len nemoc?
Či že si zakliaty? —
„Zakliaty, zakliaty
už od dávnych časov,
a nemôžem vyčkať
vykúpenia hlasov.
Synovia by moji
ma snáď vykúpili,
keby seba samých
najskorej spasili.
V chorobnom bláznovstve
tí sa mi len smejú:
Bože! už ma vlastné
deti znať nechcejú.“
Prestaň, milý, prestaň,
prestaň už nariekať,
ale sa neprestaň
v nádeji modlievať.
Rastie v tvojom lone
bujarý mládenec,
ktorý ti upletie
neuvädlý veniec.
On zlomí zakliate,
ukonči pokánie
a slávne zvestuje
zmŕtvych ti povstanie.
2. Samovi Vozárovi
Už sa na východe
zory zapaľujú,
moje mysle k tebe,
drahý, zaletujú.
K tebe, čo so žiaľnou
plakávaš Rimavou,
a čo ju tešievaš
budúcou jej slávou.
Vieš, my v zapálených
najradšej sme zorách
lietali po dolách
a rodinných horách.
V zorách sme lietali
mladých orlov letom
a v zorách dumali
nad slovenským svetom.
Zory, zlaté zory,
zas sa ligocete,
ale naše lety
neosvecujete.
On tam u Rimavy
a ja u Dunaja:
Kedyže sa kedy
zídeme my dvaja?!
Zídeme sa my, keď
nad Rimavou svitne,
keď nad slncom zora
slovenská rozkvitne:
V tej zore si ruky
my zase podáme,
a v nej že sa i my,
dá boh, zligotáme.
3. Markovi Štefanovi Daxnerovi
Rád by môj duch, milý,
ku tebe zalietou,
lež kde ťa má hľadať,
v ktorej čiastke svetov? —
Tak nás vlastné, cudzie
túžby rozmetali,
jak by sme o sebe
ani znať nemali.
Ej, ale my za to
sa nezabudneme,
veď sa v známych krajoch
a mysliach zlietneme.
Tak ja teba, milý,
vidím neustále,
ako na vysokej
úlomčistej skale.
Pri tajomstva plnom
Rimavy šumení,
v hlbokom, Marko môj,
sedíš zadumení.
A tvoje mi zraky
iskry vystreľujú,
v ktorých sa mi tieto
slová rozbleskujú:
„Kam bežíš, kam bežíš,
neverná Rimava?
Neznáš, že ťa zradná
pohltí Šajava?
Neznáš, že sa v mutnej,
bahnistej cudzine,
tá vaša panenská
čistota pominie?
Neznáš! tvoje vlny
nešvárne, len hučia
s nešvárnou Šajavou
nešváre v náručia.“ —
Pravda! škoda žriedla
Rimave čistého,
keď ťa do cudziny
nesú vlnky jeho.
Škoda aj Rimavcom
proroka veľkého,
lebo nepoznali
čas príchodu jeho.
4. Jánovi Kalinčiakovi
Braček môj! Ty blúdiš
po kvetnatej Sále
a po jej vylievaš
brehoch svoje žiale,
lebo tam nad Sálou
tie brehy kvetnaté
sú slávnych pradedov
našich hroby sväté.
Ale, brat môj, prestaň,
prestaň už nariekať,
prestaň svoje žiale
po hroboch vylievať:
Lebo z hrobov, v ktorých
drieme naša sláva,
z tých hrobov slávnejšia
budúcnosť nám vstáva.
Strom veľký cudzinstva
zrástol nad hrobami,
ale z našej krvi
zakvitol kvetami.
Kvety už ovocím
krásnym dozrievajú,
ale ho domáci
požívať neznajú.
Požívať neznajú,
ani znať nemajú,
lebo to ovocie
nám požiť podajú.
Veď nám ho podajú,
my ho požijeme,
a strom budúcnosti
veľkej spestujeme.
On svoje rozloží
široko konáre
a pod nimi ľudstvo
ako pri oltáre.
Jednou len sa pozná
byť veľkou rodinou,
s jednou len časnosťou,
s večnosťou jedinou.
[
5
]
Svojim druhom
— V R1 pôvodný názov Svojim vrstovníkom Francisci
          pozmenil na Svojim druhom. Cyklus básní má datovanie:
Hlboké Oktb. 1843. Nitra
            II.
Jednotlivé básne cyklu pôvodne označil iniciálkami (J. G., S. V., M. Š.
          D., J. K.), neskôr uviedol celé mená: Jánovi Gáberovi, Samovi Vozárovi, Markovi Štefanovi
          Daxnerovi, Jánovi Kalinčákovi. Básne písané dvanásťslabičným veršom nie sú stroficky
          členené. Ceruzkou je vyznačená úprava pre tlač: dvanásťslabičné verše rozpísať na dva
          šesťslabičné. V knižnom vydaní 1889 je uvedený iba dátum bez uvedenia miesta: (Okt. 1843.
          Nitra II.), báseň je členená na štvorveršové strofy. Báseň uverejnená in: Nitra II, 1844,
          s. 139 — 147 pod názvom
Mojim vrstovňíkom
. Od Janka Rimavského.
          Jednotlivé básne cyklu sú označené iniciálkami: J. G., S. V., M. Š. D., J. K., písané sú
          štvorveršovou strofou. Väčšiu odchýlku medzi textom publikovaným v Nitre a vo vydaní
          Iskier zo zaviatej pahräby z r. 1889 pozorujeme iba v poslednom štvorverší básne Samovi
          Vozárovi:
Nitra
A v tej zore ruki
Mi si zas podáme
A v nej, že sa aj mi,
Dá Boh zligotáme.
Iskry…
A v tej zore si ruky
my zase podáme
a v nej že sa i my
dá boh, zligotáme.

--- KAPITOLA 6 ---

Obeť
Dôstojnému pánu Pavlovi Jozeffymu
[
6
]
Od mora k moru krajna sa prestiera,
krajna jak more široká, ďaleká;
ale v nej oko nadarmo vyzerá
čo len jednoho živého človeka;
darmo vyzerá života šľapäje,
lebo krajina tá v smrti hliveje.
V prostriedku na jej ďalekých pustinách,
jak ostrov pustých mora na hladinách,
chrám sa vypína veľký, rozložitý,
jak by miesto stien tatranskými štíty
zo všetkých vôkol strán bol ohradený.
V ňom svätý oltár, prostý, len kamenný,
ku jednej strane voľačo nahnutý,
celkom zdá sa byť náš Kriváň vypnutý.
Nad oltárom sa, nad oltárom svätým
sláva v stavenom kolimbá oblaku;
čelo jej žiari bleskom zory zlatým;
ale pod bleskom na tvári a v zraku
bôľ sa hlboký tak ostro vyráža,
že zlaté blesky aj žiary preráža. —
Vôkol oltára a po chráme všade
od konca k koncu stoja rad po rade
ľudské, jak živé naozaj postavy; —
ale bys' darmo od nich čakal vravy;
nehne sa žiadna a nepohne kroku;
s bôľom na tvári a s túžbami v oku
stoja tam všetky, jak by sa modlili,
s obrátenými k oltáru tvárami. —
Iste sa veľmi, veľmi previnili,
že ich tak veky skovali kliatbami.
Ich výrok trpieť je a trpieť večne,
a „vykúp!“ každým stoletím raz zvolať,
až by sa zmužil spasiteľ konečne
obetovať sa a kliatbam odolať.
Ale kto väzby chce zlomiť zakliaťa,
sám sa k obeti musí odhodlať, a
jak boží anjel musí byť nevinný;
lebo priestupok len jeden jediný,
nielen zatratí večne všetečníka,
ale aj kliatby tuhšie pozamyká.
Vo chráme ticho, trebárs plno ľudí,
len kňaz niekedy Sláve zasvätený
tiché ohlasy krokom svojím vzbudí,
keď oltár svätý, prostý, len kamenný,
ktorý tam voždy pripravený stojí,
k obeti pre ľud spasiteľnej strojí.
Ticho tam, ticho, jak na mieste svätom,
a ticho ako na mieste zakliatom:
Nad tajomným sa zátiším kostola
svetlo tajomné len tak pošeriava,
lebo na celý kostol kol do kola
priľahla hustá zakliatia mrákava.
Po nej slniečko len ako kus ľadu
brodí a nemá ju preraziť vládu;
V nej jak v pekelných priepastiach strašlivé
hnevy sa varia, paromy ohnivé
vo vnútornostiach jej sa preháňajú
a len výstrelu znamenie čakajú. —
Takto od vekov k slávnosti spasenia
všetko hotové; ale vykúpenia
hrdina ešte žiaden do kostola
nevkročil, a ľud darmo „vykúp!“ volá.
Zrazu sa brána roztvorí chrámová
a zbrojní cez ňu vchádzajú mužovia.
Na ich čele postava veliká
silou aj duchom nad všetkých vyniká.
Kto bol a odkiaľ, to oni neznali,
ale ho všetci slepo poslúchali,
lebo vodieval ich po cestách slávy,
a ako otec, tak bol k nim láskavý.
Muž ten smelým a vážnym kráča krokom —
množstvo s túžobným sprevádza ho okom.
Kráča po chráme, až na oltár hore.
Hranicu kňazia kde nakládli boží,
tam muž ten zbožne a v tichej pokore
svoj meč aj seba k obeti položí. —
Vtom z mračna kliatby na kríž sa zblýskalo
a strašným hromu rachotom strešťalo.
Strela na oltár sotva doletela,
plameňom zbĺkla už hranica celá.
Hranica horí, plameň vyblkuje
a celé mračná dymu vystreľuje.
Dym sa nad chrámom v nové mračno zbiera,
ale ľud nezná, lebo zraky viera
jeho k horiacej prikula hranici. —
Plameň pomenšie už na obetnici,
už len pomaly — len tak vyblkuje,
jak poklad, keď sa v noci presušuje. —
Napokon zhasne — a po celom chráme
tma svoje čierne závoje rozstele,
takže len sotva cez ne sa preláme
blesk zlatý, Sláve čo žiari na čele. — —
Oj ľud úbohý, ľud kliatbou zakliaty!
Ťažšími budeš zas putami spiaty.
Ktože poláme tvoje tvrdé putá?
Kedyže ťa už minie tá pokuta?! —
Oj ľud! veľká byť musí tvoja vina! —
Bez viny nebol ani tvoj hrdina.
Veď kto väzby chce prelomiť zakliaťa,
sám sa k obeti musí odhodlať, a
jak boží anjel musí byť nevinný,
lebo priestupok len jeden jediný,
nielen zatratí večne všetečníka,
ale aj kliatby tuhšie pozamyká. —
V chráme, jak predtým, zakliatie panuje;
ľud každým vekom „vykúp!“ opakuje; —
a kňaz, keď popol pozbieral z hranice,
do posvätenej zložil popolnice
a pod oltár ho v tichosti pochoval,
by z neho čo-to potomstvu prechoval,
k obeti pre ľud spasiteľnej strojí
oltár, čo Sláve zasvätený stojí.
Už je k slávnosti, slávnosti spasenia
všetko hotové, ale vykúpenia
hrdina dlho žiaden do kostola
nekráča, a ľud darmo „vykúp!“ volá. —
Čo to za buch, tresk na chrámovej bráne,
čo chce bezbožný tu ten rachot zbrane?
Kto sa odvážil prerývať chrámovho
zátišia svätosť, tajomnosť kliatbovho?
Aj! s treskom bránu moc zbroje vyvalí,
cez ňu zurvalec, jak zúfalý vpáli.
Nakoľko hustá tma to dopúšťala,
blýskavá na ňom zbroj sa ligotala, —
bola to divná naoko postava.
Jeho silná zbroj blýskavá
bola celému ľudu nepoznaná;
pod ňou sa kňazská černela kabaňa;
ale oči, tvár, veľkého vinníka
a nie božieho boli služobníka.
Behá po chráme s náramným buchotom
v náruživosti zápalu, a potom
hore vybehne — aj nerozhodnutý —
na svätý oltár, na oltár vypnutý.
Náružive tam meč z pošvy vytrhne,
na hranicu ho a aj seba vrhne. —
Vtom v pravom mračne na kríž sa zblýskalo
a strašným hromu rachotom sprašťalo.
Strela na oltár sotva doletela,
plameňom zbĺkla už hranica celá.
Hranica horí, plameň vyblkuje,
a celé mračná dymu vystreľuje.
Dym sa nad chrámom v nové mračno zbiera,
lež z ľudu na to žiaden nepozerá.
Všetci bolestne oči odvrátili,
akoby nové nešťastie tušili
od tej zlovestnej horiacej hranice.
Plameň už menší slabšie z obetnice,
už len pomaly, len tak vyblkuje,
jak poklad, keď sa v noci presušuje. —
Zhasne. — Vtom v druhom mračne sa zblýskalo
a strašným hromu rachotom sprašťalo.
Strela na oltár ohnivá udrela
do ostalého z obete popola,
a tak ho svetom rozprskla okolo,
jakby ho ani na svete nebolo.
Zhasol aj jej blesk. Stmievať sa začína. —
Tma zas černejšie závoje rozstele,
v nich temer celkom už žiara zhasína,
čo ligotala Sláve sa na čele. —
Oj, ľud úbohý! kde tvoje spasenie?
Kedyže, kedy, vyčkáš vykúpenie?!
Tvoj ho hrdina nielen nezvestoval,
ale ťa ešte strašnejšie okoval. —
Keď teba vidí, zakliata rodina,
musí zaplakať aj tvrdá skalina;
lebo ktože sa na hranicu hodí
s istým víťazstvom? Kto ťa vyslobodí?
Keď ten, čo väzby má zlomiť zakliaťa,
sám sa k obeti musí odhodlať, a
jak boží anjel musí byť nevinný,
a keď priestupok len jeden jediný,
nielen zatratí večne všetečníka,
ale aj kliatby tuhšie pozamyká.
V chráme zakliatie strašnejšie panuje,
ľud každým vekom „vykúp!“ opakuje; —
a kňaz k obeti spasiteľnej strojí
oltár, čo Sláve zasvätený stojí.
Už je k slávnosti, slávnosti spasenia
všetko hotové; ale vykúpenia
hrdina ešte žiaden do kostola
nevkročil, a ľud darmo „vykúp!“ volá.
Na chráme Slávy božstvu večne svätom,
na chráme kliatbou od vekov zakliatom,
samy sa dvere sticha roztvárajú;
otvorenými dvermi si kráčajú
zvoľna a kroky vážnymi mužovia,
z ktorých postavy, správania a chodu
poznať, že božstva musia byť sluhovia.
Na čele toho slávneho sprievodu
starček hrdinský vážne sa poberá;
vlas mu jak sniežik novonapadaný
nad jasným čelom zľahka si povieva,
z očí nábožnosť s pokorou vyzerá;
na ústach úsmech, úsmech nehľadaný
dobroty srdca, lásky sa usmieva; —
a na tvári mu celej sa zaskvela
svätosť nevinná božieho anjela.
Za prahom všetci nízko sa sklonili,
trošku postáli, jakby sa modlili,
ďalej zas niesli sa kroky vážnymi,
a ľud s nádejou pozeral za nimi. —
Hore na oltár zrovna zamierili,
už aj na samý vrchol vystúpili.
Tam sa okolo hranice tej svätej
postavia najskôr s nábožnosťou vzňatej.
Potom spev duše zbožný zaspievajú,
a ohlasy sa jeho rozlievajú
zátiším chrámu, jak večer zvonenie,
v tieto súzvuky čarovne spojené:
Duchu! čo vo večnej sláve
nad svetmi panuješ,
ty, čo ľudským pokoleniam
osudy určuješ:
Pred Tvoju božiu velebnosť
spev náš nech doletí
a pred Tvojou slávou naša
nech obeť zasvieti.
Už sa ohlasy len tak potriasali
spevu zbožného tam, tam kdesi v diali,
hrdinský starček keď v tichej pokore
na vystavenú hranicu sa hore,
čo ju kňazovia vystavili boží,
s vrúcnou modlitbou k obeti položí. —
Vtom v mračne prvom na kríž sa zblýskalo
a strašným hromu rachotom sprašťalo.
Strela na oltár sotva doletela,
plameňom zbĺkla už hranica celá.
Hranica horí, zvoľna prehorieva,
a z kňazských úst sa zbožný spev vylieva:
Svätej sa hranice plameň
vyvíjaj, vyvíjaj!
Ťažkého zakliatia väzby
rozrývaj, rozrývaj!
A keď tvoj blesk už v popole
zakvitne, zakvitne,
nech z popola nám spasenie
vykvitne, vykvitne.
Prestali spievať boží služobníci,
a plameň slabší už na obetnici,
už len pomaly, len tak preblkuje,
jak poklad, keď sa v noci presušuje. —
Zhasol. — Vtom v druhom mračne sa zblýskalo
a strašným hromu rachotom sprašťalo;
strela ohnivá na oltár udrela
do zostalého z obete popola,
lež svetom vôkol ho nerozstrelila,
len v malú lisklú iskričku stopila.
Iskrička malá, tá iskrička lisklá
rastie a šíri vôkol sa pomaly,
až sa napokon čarovne rozblyskla
po celom chráme, aj v najďalšej diali
žiara ružová ružou vykladená,
žiara pozlátkou zlatou pozlátená,
v žiari ružovej, slnkom pozlátenej
zvoľna sa dvíha — zázrak nad zázraky —
ľudská postava v postave zbožnenej; —
ťažko by na nej bolo hľadať znaky
ľudskosti, lebo v sláve sa zjasala
a svätosť po jej tvári sa rozliala.
Starček hrdinský je to oslávený,
divným zázrakom k životu vzkriesený. —
Ľud vo vytržení už takmer bez seba
hľadí na oltár a hľadí do neba. —
Napokon v treťom mračne sa zblýskalo
a strašným hromu rachotom sprašťalo
a strela všetky mračná prerazila,
aj všetky hnevy ich vjedno stopila.
S strojnásobneným hnevom a aj vládou
na kríž-kráž celý chrám poprelietala,
a celý kostol od samých základov
s hrozným treskotom silne postriasala. —
Naraz sa mračná trhať začínajú
a hnevy v tichom daždi vylievajú,
ktorý kde zájde po celej pustine,
všade sa tráva aj s kvetom vyvinie;
naraz slniečko do chrámu zasvieti;
naraz z Sláviných zrakov preč odletí
každé znamenie bôľu a trpkosti,
a božská radosť na nich sa rozhostí;
naraz sa ľudstvu rozviažu jazyky,
uzol zakliatia pukne sa všeliký,
a ľud aj s kňazmi pieseň vykúpenia
svojsky zaspieva jazykom spasenia:
Sláva, sláva Ti duch večný!
v ľudstve oslávenie,
že si nám už poslať ráčil
sám z neba spasenie.
Sláva, sláva Ti, spasiteľ,
v nebi oslávenie,
že s’ mocou cnosti dobudnul
národu spasenie.
Zbožná sláva nech sa jasá
večne z Tvojej tvári,
a nech sa nám blesk ligotá
večne Tvojej žiari.
[
6
]
Obeť Dôstojnému pánu Pavlovi Jozefymu
— V R1 je pod názvom
          uvedený dátum:
Prešporok 1843, Nitra II, 1844
. V knižnom vydaní 1889
          je iba dátum bez udania miesta (1843, Nitra II.). Báseň uverejnená in: Nitra II, 1844, s.
          123 — 133. Medzi textami nie sú väčšie odchýlky, iba miestami sú trochu ináč členené
          jednotlivé celky.

--- KAPITOLA 7 ---

Svojim vrstovníkom
[
7
]
Od východu k západu čierne mraky letia —
ach beda, prebeda! nad kýmže zavisnú? —
Od východu k západu ohne hromov svietia —
ach beda, prebeda! nad kýmže zablysnú? —
Nestrachuj sa, nebeduj, bezdušné plemeno,
lebo si nehodné ni hnevu božieho;
ale padni s pokorou na hriešne koleno,
keď ti ešte v prsiach tleje dač ľudského;
keď smieš ešte k nebesám hriešne oči zdvihnúť,
keď znáš ešte v modlitbe k bohu sa vyšvihnúť:
Nože vystroj už raz modlitbu do neba,
aspoň za trpiacich, keď nechceš za seba.
Bratia, nad Vami mraky tie zavisli,
nad Vami hrôzou zhučali;
bratia! nad Vami ohne tie zablysli,
na Vás ich iskry sypali.
Širokým morom Vaša loď plávala
ponad krútňavy a skaly,
túžba Vás svätá v nové svety hnala,
ďaleké brehy volali.
Kto statný túžbe svätej sa sprotiví,
kto smelý ku Vám nestane?
Koho neschváti pohľad ten vábivý
bez konca, hraníc na pláne?
Statný, čo by naň zívali hlbiny,
čo by leteli výšiny,
ku svojej sláve, ľudstvu na spasenia,
pôjde i do zatratenia.
I Vy ste, bratia, s búrnymi víchrami
jak orly mladé lietali,
blesky Vám hromov svietili fakľami
a búrok hudby Vám hrali.
Slávnu ste, bratia, slávnu plavbu mali,
slávnejšej žiadať sa nedá;
ale na slávu pohroma sa valí
a smelých nešťastie hľadá.
Zavisli čierne búronosné chmáry
vypnutú Vašu nad hlavu,
more odspodku nadýma sa, varí —
a Vy ďalekí prístavu.
Vlny zbúrené ločkajú, šuchocú,
príval sa valí hrmotný,
za bleskom blesky vôkol Vás fungocú —
a Vy na mori samotní. —
Hľahľa! aké tam víchor valy ženie,
aká tam skala pred Vami,
hľahľa! tie chmáry aké nasršené,
ako mihocú iskrami. —
Blyslo, strešťalo —
pleslo, schrapšťalo;
sťažne padajú,
loď horí,
brvná plávajú
po mori.
Von sa, von, tu nieto žiadnej viac pomoci,
tu Vám nespomôžu ni samí proroci,
von sa, kto má ducha, kto si dôveruje,
nech z ohňa cez búrku s životom vypluje:
Slávnejšie je v silu poúfať sa svoju,
žiť alebo zhynúť, ale mať sa k boju,
jak nebezpečenstvom dať seba zožierať,
žiť a predsa nežiť, nemrieť a zomierať. —
Pozerajte, v ktorú stranu blesky svietia,
počúvajte, v ktorú stranu víchry letia:
Tam sa na tej strane ostrovček šereje,
hneď sa z mora dvíha, hneď ho zas zaleje,
zdá sa, že sa na ňom pevná skala veží,
zdá sa, že stromovie vôkol nej sa ježí.
Sadnite na brvná, poberte topore,
ta medzi stromovie ku skale veslujte,
kde búra nezúri, tam na skale hore
krešte sťažne, veslá, novú loď budujte,
a odkiaľ sa búra záhubná povalí,
za ňou sa krokom v krok cez hukotné valy,
lebo kde ostatným bleskom zamihoce,
tam sa hviezda Vašej nádeje zligoce;
kde ostatným hnevom naposled zaskučí,
tam Vášho pokoja palma sa vypučí.
Bratia! idete z dedín na dedinu,
z miest do miest ako sirota úbohá,
čo má, lež jakby nemala rodinu,
keď otec otčim a mať jej macocha,
keď ju brat, sestra pozapomínali
ešte skôr, jakby boli ju poznali.
Bratia! idete: — nuž s bohom putujte,
Jeho Vás ruka všemožná nech chráni,
prácou, trpením cestu pripravujte
prevečných Slávy z mŕtvychpovstávaní:
Trpenie svetom prinieslo spasenie,
nám slávu zrodí tiež len umučenie.
Od východu k západu čierne mraky letia, —
ach beda, prebeda! nad kýmže zavisnú?
Od východu k západu ohne hromov svietia,
ach beda, prebeda! nad kýmže zablysnú?
Nebedujte bezdušní, nič sa Vám nestane —
viďte, jak sa búra už ta prevaľuje,
viďte, jak sa na Vašej nebo čistí strane
a ako nad tými tam hrozne lomcuje.
Nebojte sa, nepohne vlas sa Vám na hlave,
búra sa pokorne pred Vami uloží;
v mučeníckej kto za ľud chce sa zjasať sláve,
najčistejší musí byť miláčik boží.
Nuž neplaš sa, nebeduj, nešťastné plemeno,
lebo si nehodné ni hnevu božieho;
ale padni s pokorou na hriešne koleno,
keď ti ešte v prsiach tleje dač ľudského;
keď smieš ešte k nebesám hriešne oči zdvihnúť,
keď znáš ešte v modlitbe k bohu sa vyšvihnúť:
Nože vystroj už raz modlitbu do neba,
aspoň za trpiacich, keď nechceš za seba.
[
7
]
Svojim vrstovníkom
— V R1 i v knižnom vydaní 1889 pod názvom je
          tento podtitul:
FebruáR1844. Osobitné vlastné vydanie. Prvý tiskopis v terajšej
            spisovnej slovenčine, ale podľa Štúrovského pravopisu.
Báseň uverejnená in:
          Svojim Vrstovňíkom na pamjatku Janko Rimavskí. V Prešporku 1844. Medzi jednotlivými
          textami niet väčších odlišností.

--- KAPITOLA 8 ---

Ja a moje nádeje
[
8
]
Nádeje, nádeje, jarabé nádeje!
Čože sa mi v svete podľa vás nedeje?
Veď ste mi nevinné, veď ste vy mne sväté!
Ale, beda! keď ste zlým svetom prekliate,
zlým svetom prekliate, večne preháňané,
a svojim na varte stratenej nechané.
Zle je na stratenej varte šuhajovi,
keď pomoci nedôjde nik kamarátovi,
a zlostný nepriateľ vôkol ho obskočí,
nad hlavou brúsenou šabličkou zatočí:
Tu pomoc len v vlastnej hľadaj zmužilosti,
len vo vlastnej šabli a v božej milosti.
Tak páli a rúbe, kým šabľu nestupí,
kým si smrť desiatkou smrtí nevykúpi.
Keď už pod hustými aj padá ranami,
ešte šabľou mrskne za svojmi vrahami, —
a keď oslabnutá žiadneho nezroní,
k smrti a k víťazstvu aspoň mu zazvoní. —
Oj, zle na stratenej varte šuhajovi,
keď pomôcť nedôjde nik kamarátovi;
ale ešte horšie vám, nádeje moje,
vy kvety jesenné, hmly jarnej závoje,
čo sotva že vznikli, už sa prepadajú
a po sebe prázdne len miesto nechajú.
A keď z hmly na prázdne miesto rosa padne,
keď šustot zašepce, kde lístok uvädne,
moje to vzdychania sú i so slzami,
čo stenem, čo cedím, nádeje, za vami.
Zle je na stratenej varte šuhajovi,
keď pomôcť nedôjde nik kamarátovi;
ale ešte horšie vám, nádeje moje,
vy kvety jesenné, hmly jarnej závoje;
ach! lež mne najhoršie, čo vás všetky plodím,
v maľovidlá zory a slnka obliekam,
po vznešených stráňach rozstavujem, vodím,
a nad vaším zmarom bolestne nariekam.
[
8
]
Ja a moje nádeje
— V R1 a v R2 je uvedený dátum:
V
            Levoči 29/9 1844
; báseň nie je stroficky členená, vyznačené sú iba isté
          celky. V R2 báseň je bez názvu. V knižnom vydaní 1889 je iba dátum bez udania miesta (29/9
          1844. Nitra III.) Báseň uverejnená in: Nitra III, 1846, s. 146 — 148, stroficky nie je
          členená. Medzi jednotlivými textami nie sú väčšie odchýlky.

--- KAPITOLA 9 ---

Nezapomenuteľnej
[
9
]
Pamätáš, milá, na tie krásne časy?
Na krásne časy nášho sa poznania,
keď mňa prvý raz milým pozvala si,
a Ťa predmetom môjho milovania,
keď sme len v sebe nebo, svet videli,
všetko krem seba, všetko zapomneli.
Boli to časy! boli časy zlaté,
hodné by k sláve ich pomníky stáli,
keď sa dve duše čistou láskou vzňaté
zbožným objatím prvý raz objali.
A v tom objatí v jediný tón zliate
slávne do chóru večnosti sa vliali.
Pamätáš, milá? ó, mne sa tie časy
v pamäti vernej živo zachvievajú,
ach! a ich sladké, čarovné ohlasy
tak živo sa mi v duši kolembajú,
že keby žiale vzkriesiť mi ich dali,
milým súzvukom hneď by zahučali.
Lež, milá, sladké nač pamiatky budiť,
keď sa k životu vzbudiť viac nedajú;
načo ranené srdcia klamom šudiť,
keď sa už pravdou tešiť viac nemajú:
Lepšie keď v dušiach zostanú skrytými,
v zabudnutosti nezabudnutými.
Tam, tam v tých rajoch večne nám kvitnúcich
mladosti naše nech kvitnú ružami,
tam na nebesách velebne sa pnúcich
nech nám blyskocú večnými slnkami:
Tam nech nám kvitnú a tam nech nám svieťa
večne, do konca — i po konci sveta.
[
9
]
Nezapomenuteľnej
— V R1 pôvodný názov Zpomienka je opravený na
          Nezapomenutelnej a uvedený je dátum:
Levoča 1844. Nitra III.
V R2 je
          názov básne Aňičke. V knižnom vydaní je pod názvom datovanie bez udania miesta (1844.
          Nitra III.). Báseň uverejnená in: Nitra III, 1846, s. 148 — 149 (Zpomjenka od V. F.).
          Väčšiu odchýlku medzi textom publikovaným v Nitre a vo vydaní
Iskier zo zaviatej
            pahräby
1889 vykazuje iba toto dvojveršie:
Nitra
Tam, tam nach v rajoch večňe nám kvitnúcich
Mladosťi našej vikvitnú ružami
Iskry…
Tam, tam v tých rajoch večne nám kvitnúcich
mladosti našej nech kvitnú ružami

--- KAPITOLA 10 ---

Tej istej
[
10
]
(posielajúc jej nezábudku)
Od ľadových Tatier silné víchry dujú, —
beda tomu kvetu, ktorý zachvacujú.
Akoby studničke vodičku zahatal,
abo vo dne jasné vyhasil slniečko,
jakby mládencovi do srdca meč zaťal,
abo milujúcim ostydlo srdiečko:
Práve tak je tomu úbohému kvetu,
ktorý víchry z Tatier mrazovité zmetú.
Lež znám jednu tichú, tajnú dolinôčku,
do ktorej hlbiny víchry zísť nesmejú,
a keď aj v tú stranu dakedy zavejú,
len ako mátoha večer pri oblôčku,
tak sticha ponad ňu tu i tu zašuštia,
abo ako hromy, keď v Tatrách zaručia,
divokým lomozom ponad ňu zahučia:
Ale do nej, na kvet nikdy sa nespustia.
Chceš zvedieť, milá, čo to za dolinka,
čo za kvet, ktorého víchry tknúť sa boja? —
Netráp sa hádaním: je to duša moja,
a kvetu sa táto podobá bylinka.
[
10
]
Tej istej
(posielajúc jej nezábudku)— V R1 pod názvom je
          datovanie:
V Levoči 26/5 1845
. V R2 je názov Tej istej dňa 26/5 1845
          posjelajúc jej ňezabudku. Prvé dvojveršie je vyčlenené ako samostatný strofický celok;
          ináč strofické členenie je to isté ako v knižnom vydaní 1889. V R3 je zaradená v cykle
          Iskri zo zasipanej vatri pod č. 1. Názov: NN s poznámkou
posjelajúc
            ňezábudku
a dátumom 26/5 1845. Text a členenie je to isté ako v R2. Knižné
          vydanie 1889 sa nelíši od R1, uvedený je iba dátum bez udania miesta. Medzi zachovanými
          textami nie sú väčšie odchýlky.

--- KAPITOLA 11 ---

Posledné spomenutie
[
11
]
Letela, letela,
uletela páva,
pri mojom dievčatku
už iný sedáva;
sedáva, sedáva,
aj bude sedávať,
už sa my musíme
ta pozabúdavať;
zabudnúť musíme
jeden na druhého,
jakby kameň hodil
do mora šíreho.
Zabudnúť, zabudnúť,
ľahko sa to povie,
kde je srdce také,
jak kruchy ľadovie;
ale kde srdiečko
živým ohňom horí,
to jedno slovo ho
dobre neumorí, —
ťažkosťou zatíska
a bôľami krája,
žiaľami ho kŕmi,
slzami napája.
I ja som tak myslel
nie raz, nie dva razy,
že Ťa tak zabudnem,
ako keď odrazí,
ako keď odpadne
z jablone jabĺčko;
ale teraz cíti
nešťastné srdiečko,
že mu tak prichodí,
akoby ráňali,
jakby celú jabloň
s koreňom trhali.
Hoj, ľudia, ľudkovia,
čože vy zmýšľate,
že jabloň s koreňom
zo zeme trháte?
Keď ju máte trhať,
nač ste ju sadili?
Načo ste mi k milej
chodníčky robili.
Chodníčky robili,
cestu ukázali,
aby po nej moje
nohy chodievali. —
[
11
]
Posledné spomnutie
— V R1 je pod názvom uvedený dátum:
Levoča Sept. 1845
. Báseň je písaná dvanásťslabičným veršom v
          šesťveršových strofách. V R3 je zaradená v cykle Iskri zo zasipanej vatri pod č. 2. pod
          názvom Ostatnuo spomnuťja, datovaná jeseň 1845. Strofické členenie je to isté ako v R1
          (dvanásťslabičný verš, šesťveršové strofy). V R4 má názov Posledňje spomnuťja a podpis
          Janko. V knižnom vydaní 1889 dvanásťslabičný verš je rozpísaný na dva šesťveršové, uvedený
          je iba dátum bez udania miesta (Sept, 1845). Medzi zachovanými textami nie sú väčšie
          odchýlky, len dva verše v R3 a R4 majú odlišné znenie:
R3, R4
Leťela, leťela ponad horu páva
Abi po ňej moje nožički bežkali
Iskry…
Letela, letela,
uletela páva
aby po nej moje
nohy chodievali

--- KAPITOLA 12 ---

Ľuboslave
[
12
]
Beda holubičke, čo si za milého
zvolila sokola, sokola divého;
lež nastoráz beda, Tebe, sestra drahá,
ak ľúbiš šuhaja, čo po sláve čiaha.
Na Tvoje vzdychania jeho čujné ucho,
i na Tvoje žiale je ako noc hluchô.
On na Tvoje slzy mimoletom zhliadne,
ale neuroní slzy k Tvojim žiadne.
Tvoja krása, vnady, blesk oka rozžatý,
sú mu zora, čo sa pred slnkom roztratí.
Nezvábiš ho okom, nezvábiš vnadami,
nepohneš ho žiaľom, nepohneš slzami.
Jeho srdce mramor, tvrdšie od mramora,
jeho duša priepasť hlbšia je od mora:
Ak chceš, do mramora toho Ťa zatvorí,
tam do toho mora, ak chceš, Ťa zamorí;
A tam v tom skamenieš, v tomto zas utenieš,
že si bola živá, ani nespomenieš.
Láska je vraj oheň, čo blaží, čo hreje,
je dieťa, čo sa vraj jednostaj len smeje;
ale jeho láska je plameň, čo spáli
ešte skôr, akoby zohrial Ťa pomaly;
jeho láska orol je divý, krídlatý,
čo Ti dušu vyrve a so sebou schváti —
nad hory, nad doly, nad vidomé svety,
na zlomgrgy hviezdne spolu s ňou vyletí.
Tam cez mliečnu cestu jeho maľovidiel
lámať sa začuješ šuchot jeho krídel.
Nádeje neistej obvody dúhové
prelietne s ňou ako blýskanie hromové
a spustí sa dolu, kde sa hromy kujú,
skiaď blesky odporov naňho vystreľujú. —
V krútňavách oblakov, v hukotnej víchrici
schváti Ťa do boja proti trieskavici.
Tam sa už prežehnaj, sestra nešťastlivá,
ak ešte ostane v Tebe iskra živá,
aby si dušičku kresťansky pustila,
aby si sa pánu bohu poručila.
Beda holubičke, čo si za milého
zvolila sokola, sokola divého;
ale sto ráz beda, Tebe, sestra drahá,
ak ľúbiš šuhaja, čo po sláve čiaha:
Lebo, ver mi, skorej, jak si začala žiť,
prestane Tvoj život živým životom byť.
[
12
]
Ľuboslave
— V R1 pod názvom je uvedený dátum:
Levoča
            (30 Novem. 1844. Nitra III.)
. V R2 báseň nemá názov, udaný je iba dátum 30/11
          1844. V knižnom vydaní 1889 je mylný dátum: (30/11. 1845. Nitra III.) Báseň uverejnená in:
          Nitra III. 1846, s. 150 — 151 s podpisom Slavolub. Medzi zachovanými textami sú len malé
          odchýlky:
R2, Nitra
ňezvábiš vďakami
V kúrňavách oblakou, vo hvizdu víchrice
Schváťi ťa do boja proťi trjeskavice
Iskry…
nezvábiš vnadami
V krútňavách oblakov,
v hukotnej víchrici
schváti ťa do boja proti
trieskavici

--- KAPITOLA 13 ---

Tej istej
[
13
]
Videl som Tvoje búrne nepokoje,
i slzy, čo si bolestne plakala;
počul som žiale i vzdychania Tvoje,
v ktorých mi duša Tvoja sa ozvala:
Vzdychanie ťažké, jak centové skaly,
bolestné, jakby prsia Ti pukali.
I ty s’ videla chmáry mi na čele,
tajno-hlboké moje zamýšľanie,
videla s’ mojich tu i tu zvetrelé
oči, jak bleskov hromových lietanie:
Moju sa topiť videla si hrdosť,
lámať sa moju videla si tvrdosť.
Len jedno ešte plamenné, silnejšie
duši rozžatých posvätné pohnutie,
len jedno ešte slovo srdečnejšie,
jedno objatie a srdiec klepnutie:
Dve duše v jeden blesk by sa rozžali,
jedným súzvukom sladko zahučali.
Nuž, sestra, vidíš, znám pohnutie Tvoje,
prezrel som Tvojej duše hlbokosti;
tak i Ty mohla vyčítať si moje
z lietania očí, z výrečnej nemosti:
Lež trebárs už tak blízko si stojíme,
predsa sa poznať a objať bojíme.
Ale jestli by sme sa osmelili,
akým ovocím smelosť nám dozreje?
Keby sme srdcia láskou si zblažili,
čiže i celý život náš zohreje?
Láska nečuje, — srdce na to čuší; —
hej! ale myseľ dač hrozného tuší.
Ach, sestra drahá, tak my to stojíme,
jak v prostred búrky dve hromové chmáry,
ktoré, keď vedno zraziť sa vidíme,
blesk z nich nebeský široko zažiari;
ale neznáme, či sa zaligoce
ku sláve boha, — či svety stroskoce.
[
13
]
Tej istej
— V R1 pod názvom je datovanie:
Štrba 22.
            decemb. 1845. Nitra III
. V R2 báseň nemá názov, udaný je iba dátum V Štrbe
          22/12 o pounoci. V knižnom vydaní 1889 uvedený je iba dátum bez udania miesta (22/12.
          1845. Nitra III.) Báseň uverejnená in: Nitra III, 1846, s. 152 — 153 s názvom i podpisom
          N. N. Medzi zachovanými textami nie sú väčšie odchýlky, len jeden verš v Nitre má odlišné
          znenie.
Nitra
I tis viďela zachmúrenuo čelo
(k tomu rým: zvetreluo)
Iskry…
I Tys’ videla chmáry mi na čele

--- KAPITOLA 14 ---

Ja a moje nepokoje
I. Sto razy mi ruka…
[
14
]
Sto razy mi ruka po pere čiahala,
aby aspoň stíny z toho načiarala,
čo sa v mojej duši, — ktože mi to povie,
šťastnej, či nešťastnej, — ako kúzla snovie
snovalo na kríž-kráž, čo nebom blažilo,
čo peklom pálilo, mrtvilo, živilo, —
keď som Teba vzýval v ľúbostnom šialení,
Ty anjel mých nebies, kúzlo mojich snení.
Sto razy som slovom chcel dušu objaviť,
žiaľ a radosť vyliať a Teba osláviť:
Ale srdce zvrelo a prsia skypeli,
akoby s satanom válčili anjeli,
a miesto slov, veršov s nadchnutia slovami
obsypal som papier sĺz mojich prúdami. —
Teraz ako plavec na breh vyhodený,
ktorý krížom svätým v nábožnom nadšení
prežehnal i šťastie i zemský dobrobyt,
odžehnal sa seba a začal svetu žiť,
s chladnosťou pozerám na priepasť spenenú,
čo mi pochovala nádeju zmarenú,
a jakby tam cudzie poklady plávali,
chladne ukazujem zátoky a skaly,
ktoré môj krásny vek večne pochovali.
I rozprávam chladne jak starý hrdina,
čo s chladnou vrúcnosťou ohne pripomína,
i bitky, i slávu, búrky pretrpené, —
len časom na rany zhlboka zastene.
2. Tak sa mi predsa…
[
15
]
Tak sa mi túžba predsa vyplnila!
čo moju biednu dušu tak trápila. —
Ach, drahá! — odpusť, trebárs nie si moja,
duša má len v tom slove má pokoja. —
Drahá! od rokov dlhých jak stoletia
za Tebou smútim, — nie, smútok je málo
pre to, čo dušu moju trápi, zmieta. —
Čo trpím, drahá, pre Teba, bez Teba,
to žiadno srdce ešte nepoznalo,
a čo v tom bôli zhynúť mi nedalo,
bola nádeja, že ešte zasvietia,
čo len raz ešte blesky môjho neba,
blesky môjho neba, čierne oči Tvoje,
v ich blesku že sa stopia bôle moje.
Či znáš, s akým si srdcom chodievala
ku hrobu matky, keď Ti svet ublížil? —
Tam si na hrobe ťažkosť vyplakala. —
Vtom sa nad Tebou nebo otvorilo,
v zlatých zorách Ti matkin obraz svietil,
krásny, milostný, ako tvár anjela:
Ty si naň s detskou pokorou hľadela, —
a v tom videní srdce Ti ožilo.
Jak pútnik dávny do Jeruzalema,
kráčal som i ja k hrobu svojej spásy,
srdce tlačilo starých bôľov bremä,
sladké zbavenie myseľ tvorila si.
Došiel som i videl, čo som vidieť žiadal,
ale som nenašiel to, čo som tam hľadal:
Videl som tie svetlá, z ktorých nebo svieti;
ale mne zbavenie z nich nezasvietilo,
i hrob ten som videl, v ktorom moje svety
pochované ležia, i obraz zbavenia;
ale srdce moje z bôľov neožilo, —
prišlo pre zbavenie, odnieslo trápenia.
Na hrob som uklaknul s nábožnou vrúcnosťou
i prežehnal som ho s vrúcnou skrúšenosťou,
zaplakal napokon a kameň privalil,
i hrsť zeine hodil, a tak som pochránil
sám, čo mi svet predtým bezo mňa pochoval.
Pochoval som všetko, čo som na svete mal,
krásu môjho sveta, i nebesá moje,
túžby i nádeje, — len nie nepokoje.
3. Bože môj, bože môj…
[
16
]
Bože môj, bože môj, čo to so mnou bude?
Stojím stred Dunaja a hyniem o smäde.
Dokola ma krásy nad krásy obstáli,
a predsa ma túžba po čoms’ inom páli,
jaj páli, jaj páli, dobre už nezhorím,
pre Teba, nestála, vari sa umorím.
Načo si mi, že ma ľúbiš, povedala,
keď si na to slovo zabudnúti mala!
Nazdal som sa, že to slovo je jak skala,
na ňom som budoval zámky mojej slávy,
na zámky mej zatknul útechy zástavy.
Ale Tvoje slovo
bolo jak olovo,
roztieklo sa, keď s’ sa inam podívala,
zámky sa prepadli,
zástavy uvädli.
Radšej by s’ mi bola to slovo nedala.
Bol by moju ľúbosť šialenstvom vyhlásil,
bol by oheň čo priam iným ohňom hasil,
bol by som sám seba pekne ocigánil,
bol by ma sám pán boh od bôľov ochránil
a bol by som asnáď šťastnejší jak iní,
ktorým svet závidí blaženstva hodiny. —
Dobre Tebe je v objatí
milostnom spočívať,
v mori útech a rozkoší
zas o nových snívať!
Trebárs Ti to nezávidím,
toho chráň ma bože:
Ty buď šťastná v svojom šťastí,
a mne boh pomôže.
A predsa by som Ti doprial
pokutu nevery,
lebo človek, čo sám skúsi,
najlepšie uverí.
Nech by Teba obtočilo
takých chlapcov kolo,
žeby krajších, ani milších
na svete nebolo;
všetci by Ťa velebili,
jak boha vzývali,
v láske vernej Tebe žili,
láskou umierali;
Tvoje slovo bolo by im
archanjelským znením,
a Tvoj pohľad, bozk jediný
nebeským spasením:
Ty však že by s’ pre ich lásku
srdca viac nemala,
len by s’ večnou láskou, túžbou
po mne umierala.
Nezlorečím Tvojej nevere a svoje
s pokorou už znášam bôle, nepokoje;
Ale ma svet mrzí, ten biedny, všedný svet,
že mi chce to šťastie akési závidieť,
a že sa nehanbí šťastným ma prezývať.
Oj, svete! mal by s’ sa do prsú podívať,
tam by s’ videl, že keď oči mi ihrajú,
srdce moje bôle na kríž-kráž krájajú.
4. Bože môj, bože môj…
[
17
]
Bože môj, bože môj, je to len divná vec,
čo za divný osud má Tvoj potrestanec!
Odkedy som stratil to, ktoré som hľadal,
a odkedy nemám to, čo som si žiadal:
Takým sa vidím byť mne samému, ako
bezživotný upír, jak strašidlo dáko;
abo ako sopka bez ohňa, vytlelá,
ktorá v búrke rebrá a črep síc vedela
zachrániť naspomeň svetu a k podivu:
Ale prúd životný a žilu ohnivú
stratila, stratila, čo tam dnu v nej žilo,
čo tam dnu pálilo, svietilo, búrilo. —
Ba sa už i starým nasilu robím sám,
čelo i tvár mraštím, obočia sťahúvam,
aby mi mladú tvár vrásky poorali
a z každej zo štyri kríže zazerali.
A predsa kedy mi koľvek zísť sa príde
s krásavicou dákou — zapáli sa oko
a srdce s bolesťou pohne sa hlboko,
ako Váh, jak Dunaj, jak more sa zvlní,
zvrie, až do dna skypí, kým sa nepreplní:
Ach, lebo mi zaraz Tvoje na um zíde
i oko rozžaté, i krásna postava,
i bozk Tvoj ohnivý, i láska — vrtkavá.
5. Pane bože, pán boh…
[
18
]
Pane bože, pán boh! aké Ty divné máš
cesty a spôsoby, keď milencov trestáš!
Môj priateľ, ktorého milá tiež nechala —
lebo veď nás všetkých, čo sme si už svoji, —
ruka božia v láske rovnak potrestala, —
môj priateľ — hovorím — v búrnom nepokoji
hodil sa v náručie krásavici inej
a vedel zabudnúť staré bôle pri nej;
v jej láske utopil dosť ľahko spomienky
i lásku bývalej nevernej milenky. —
Ja som tiež, príkladom jeho navedený,
novým ohňom požiar chcel rozplamenený
hasiť a zamárať v ľúbostnej rozkoši
lásky novej staré pamiatky a bôle.
Ale to znamená vodu nosiť v koši.
Lebo nech sa bavím v rozkošných víl kole,
nech držím v objatí, čo priam i anjela,
nech mu z očí ľúbosť nekonečná strieľa,
nech dňom o mne marí, v noci o mne sníva,
ja nech kloním ústa v rozžatom pohnutí
k ľúbostnému s jeho ústami dotknutí,
a Ty mi nech zídeš, Ty čo s’ ma nechala,
v také časy na um… zmrznem ako skala. —
Tak hľa! ten je šťastný, i ona v pokoji:
Ty ako si? neznám — ja vo večnom boji.
6. Znám jedno dievčatko…
[
19
]
Znám jedno dievčatko — už len vyznám i ja —
krásne ako s ružou spárená ľalia,
jak svet zrána v blesku slnečnom skúpaný;
čisté ako sniežik novonapadaný;
krotké, jak mladého srdce holubiatka,
nevinné jak duša novorodeniatka.
Z oka svätý oheň akýsi mu žiari,
aký na obetnom horieva oltári,
a v srdci, v tom raji blaženstva a spásy
spokojnosť rajová jak doma býva si,
jej svet je domácnosť od hluku ďaleká
toho, čo vyplaší von z raja človeka.
Jej túžba nečiaha po blesku, po sláve,
ani po hlukotnej svetovej zábave,
ni po láskolovnej žien zvyklej márnosti;
lež oko vraví, že v tichej domácnosti,
keby srdce svojmu podobné dostala,
nekonečnou láskou ľúbiť by ho znala.
V objatí takého anjela spočinúť,
v ľúbostnom sa citu tratiť a pominúť,
na jeho pokojné skloniť utrápenú
prsia hlavu a tak vyplakať bôľ a žiaľ,
z jeho očí čítať dušu zaľúbenú,
z jeho úst potechu a sladosť jak z fijál
sať dúškom bez konca v záchvate ľúbosti
a byť svetom jeho časnosti, večnosti: —
Bože a nebesá! pre dušu strápenú
viac je to, jak berlu svetu vychvátenú
na tróne všemožnom ku rozkazu zdvihnúť: — —
keby znal tú, čo ma nechala — zabudnúť…
[
14
]
1. Sto razy mi ruka…
— V R1 pod názvom je datovanie:
Hnúšťa 20. 8. 1847
. V R3 je zaradená v cykle Iskri zo zasipanej
          vatri pod č. 3 bez názvu, uvedený je iba dátum 20/8 1847. V knižnom vydaní 1889 udaný je
          iba dátum bez označenia miesta (20/8. 1847). Väčšiu odlišnosť oproti ostatným textom
          vykazuje iba dvojveršie v R3:
R3
S chladnosťou pozerám tú prjepasť speňenú,
Vo ktorej zátokách muoj koráb uťenuv
Iskry…
S chladnosťou pozerám na priepasť spenenú,
čo mi pochovala nádeju zmarenú
[
15
]
2. Tak sa mi predsa…
V R1 pod názvom je datovanie:
Hnúšťa 24/8 1847
. V R3 báseň je zaradená v cykle Iskri so zasipanej
          vatri pod č. 4 bez názvu, uvedený je iba dátum 24/8 1847. V knižnom vydaní 1889 udaný je
          len dátum bez označenia miesta (24/8. 1847). Medzi zachovanými textami nie sú väčšie
          odchýlky.
[
16
]
3. Bože môj, bože môj…
— V R1 pod názvom je datovanie:
Hnúšťa 25/8 1857
. V R3 báseň je zaradená v cykle Iskri zo zasipanej
          vatri pod č. 5 bez názvu, uvedený je iba dátum 25/8 1847. V knižnom vydaní 1889 udaný je
          len dátum bez označenia miesta (25/8. 1847). Vypadol tam jeden verš (nachádza sa v
          obidvoch rukopisoch), v dôsledku čoho verš —
Bol by som sám seba pekne
            ocigánil
— nie je v rýmovej pozícii. Chýbajúci verš sme doplnili podľa
          rukopisov:
bol by ma snáď pán boh od bôlov ochránil
. Ináč medzi
          zachovanými textami nie sú väčšie odchýlky.
[
17
]
4. Bože môj, bože môj…
— V R1 pod názvom je datovanie:
Bodolóvo 5/3 1848
. V R3 báseň je zaradená v cykle Iskri zo
          zasipanej vatri pod č. 6 bez názvu, uvedený je iba dátum 4/3 1848. V knižnom vydaní 1889
          udaný je len dátum bez označenia miesta (4/3. 1848). Medzi zachovanými textami nie sú
          väčšie odchýlky.
[
18
]
5. Pane bože, pán boh…
— V R1 pod názvom je datovanie:
Bodolóvo 5/3 1848
, báseň nie je členená na strofické celky. V R3 je zaradená
          v cykle Iskri zo zasipanej vatri pod č. 7 bez názvu, uvedený je iba dátum 5/3 1848.
          Strofické celky nie sú vyznačené. V knižnom vydaní 1889 udaný je len dátum bez označenia
          miesta (5/3. 1848). Medzi zachovanými textami nie sú väčšie odchýlky.
[
19
]
6. Znám jedno dievčatko…
— V R1 pod názvom je datovanie:
Bodolóvo 10/3 1848
. V R3 je zaradená v cykle Iskri zo zasipanej
          vatri pod č. 13, uvedený je iný dátum než v R1 a v knižnom vydaní 1889 — 16/3 1848. Medzi
          zachovanými textami nie sú väčšie odchýlky.

--- KAPITOLA 15 ---

Divno vám i ľúto…
1
[
20
]
Divno vám i ľúto, že sa tak potĺkam
z jedného rozcestia života na iné,
že hneď to zachytím, hneď zas iné lapám,
a že neznám zvoliť heslo si jediné.
Dajteže mi pokoj, vy nerozumiete
tie tajné pravidlá mladosti nadchnutia,
veď vy len to znáte, čo rukou mlacete,
vám je duša ľudská jak zámka zamknutá.
Vy perlu šliapete, mačí blysk vzývate,
čo je cieľ, čo skutok, čo život, neznáte.
Neznáte, že celé ľudské žitie, štestie,
je len ustavičné života rozcestie,
lenže jedným šťastie chodníkmi krátkymi
po hladkej rovine ku cieľom sprevodí,
a iných nadchnutie ženie závratnými
výškami, hĺbkami cez spenené vody.
Prestaňte sa diviť, viac ma neľutujte,
lebo let nadchnutia môjho nestavíte;
lež zákony večné nadchnutia skusujte,
a v blude vám veľkom múdrosť uvidíte. —
Ja s bohom poletím, vy s bohom putujte.
2
[
21
]
Divno vám i ľúto, že v kvetu mladosti
neužijem žiadnej mladostnej radosti,
že hreším, ako vy vravíte, oproti
zákonu liet svojich a veku zvykloty;
že sa mi nesvedčí, že nemám robiť tak.
Dajteže mi pokoj! pre mňa je len opak
to, čo sa vám vidí lícom byť potreby.
A, slovom, ja nechcem s týmto ani v nebi —
Bože odpusť, jestli tým slovom mám zhrešiť, —
svetom bývať, ani vo pekle pelešiť.
Znám jeho potvorné spôsoby obchodu,
znám jeho satanské zákľuky podvodu.
Pretvara mu cnosťou, spáchaný hriech sladosť,
diabolsky zvedená nevinnosť mu radosť,
chlipnosť rozpásaná, pýcha nafúkaná,
pohárom obžerstvá, neriady pijana,
pochabosť bez zmyslu a spupnosť rúhavá:
to je sveta tohto jediná zábava. —
Vy chcete, aby som takto svoju mladosť
prekliate premrhal, prepelešil? — dosť, dosť!
Srdce sa mi búri a v žilách krv varí,
keď myslím na tieto masky a pretvary
v koži ľudskej diabla a hneď zas hoväda,
opice, či vola, tigra a či hada.
Hnusí sa mi celé ľudské pokolenie,
a za kliatbu by som držal si zrodenie,
keby som neveril, že tieto potvory
pán boh vecne živý vyhladí, pokorí. —
Nuž dajteže pokoj, dajte ho človeku,
a nesporte reči o zvyklote veku;
ale tým povedzte, ak sa tak páči vám,
nech prosia za ľudstvo v sebe spotvorené,
nech prosia za božstvo v sebe zhanobené
o milosť hriešnici — dostanú ju hádam,
ak k tomu ešte čas — ja si odpúšťam sám.
3
[
22
]
Divno vám i ľúto, že s vami obcujem,
že s vami a o vás priateľsky rokujem,
že som i v priateľstve vám najlepší priateľ,
že som reči vašej taký jak vy znateľ,
že postava moja viac ako pri inom
vášho rodu aj mňa dokáže byť synom;
že som hotovejší roztrieskať okovy
vlastného, cudzieho otroctva, ako vy;
že každé otroctvo nenávidím, šliapem,
slobodu čistejšie ešte jak vy chápem:
A predsa riecť o mne ešte nemôžete,
že nemám, krem vášho, iný svet na svete;
že ma srdce tiahne, že mi tam prebýva,
kde otroctvo, voľnosť ani len nesníva,
kde nezmenný osud je rabstvo, poroba,
kde rabstvo, jak pečať na čele vyrytú
nosí každá biedna človečia podoba;
kde ľud len hlad pozná a biedu večitú.
Dajte vy mne pokoj! Vy ste necítili
tú vládu, čo tiahne ku materi dieťa,
beľmo vašich očú nevidí tie žily,
ktorými sa prúdi čakaného sveta
sila i vábivosť, viera i nadchnutie
z budúcej veleby v prítomné klesnutie. —
Vy neznáte ani, že sa v Betleheme
narodil Spasiteľ, pán neba a zeme,
že najväčšia sveta hrdinskosť a sila
na Korzike biednej k sláve sa zrodila. —
Nuž a či neznáte, že ste vy šarhovia
mojej krvi, tela môjho?
Neznáte, že ste vy boriči, vrahovia
slobodnosti ľudu môjho?
Neznáte, ako ho i teraz škrtíte,
keď už o slobode takmer balušíte? —
Vy to znáte! — ale znať pre svet nechcete —
či ste takí lichí, že to znať neviete?
A predsa nám môžte a sa nehanbíte
otroctvo na oči s rabstvom vyhadzovať!
To rabstvo, v ktoré ste sami nás skovali —
vy masky človečie, slobody škandály.
Pokoj mi! neznáte, čo je to sloboda,
slobode učte sa od môjho národa:
On v rabstve lepšie zná chudobnom a holom
slobodu, ako vy za zeleným stolom. —
Dajteže mi pokoj i s tou vašou krásou,
vy bastardi svetskí, zo všetkých zmiešaní
východných, západných od výmyslu rasou,
jak burina, keď je úhor zanedbaný.
Pozrite tú vašu, ale vašu rasu,
znám, že skoro oči od nej odvrátite;
lež ak chcete vidieť naozajstnú krásu,
dajte ľudu môjmu, čo ju tak chválite, —
dajte mu slobodu! to je to, čo stvorí
človeka z človeka, anjela z potvory. —
Dajteže mi, prosím, dajteže mi pokoj!
Ja chcem byť, čo v biede, predsa ja a svoj,
a myslieť a robiť a veriť a čakať!
Vy môžte v rozkoši tenúť a hulákať,
v bohatstvách plávať a jak chlapci s loptami
s slobodou hrať a byť cudzími sluhami.
4
[
23
]
Divno vám i ľúto, že akoby naschvál
hľadám nebezpečie a doňho sa rútim,
že hlavou chcem prebiť múry z kresaných skál,
vravíte, že plávam proti prúdom zdutým,
žeby lepšie bolo v bezpečnom kútiku
podľa ľudí múdrych a solídnych zvyku
žiť sebe v pokoji a nepchať bez miery
prsty, kde netreba, hlboko do dverí.
Dajte vy mne pokoj! darmo ma vábite,
vy chlieb miesto srdca v kadlube nosíte,
a človek, čo srdce má na svojom mieste,
má okrem života viac životov ešte; —
vezmite mu tieto, tamten poručí vám.
Neľutujte vy mňa, neľutujem sa sám.
Čiže ľutujete i orla, že sníva
o priepastných výškach, na nich že prebýva,
že na zápolinách závratných sedáva,
že na nich i mladé svoje vychováva?
Vy neznáte, že niet pre mladosť zábavy
sladšej nad odvážny let a nieto slávy,
niet ani dôstojnosť pre vek mužský väčšia,
ako je premáhať hrozby nebezpečia.
Nebezpečie je to, čo krv tichú zvlní,
čo srdce nadchnutím obrovským naplní,
čo učí zabudnúť slabosť a malátnosť
a všemožnú cítiť vládu a udatnosť,
že v záchvate sily človek sám jediný
zdá sa byť mocnejším, jak čopriam stotiny
pekiel plných diablov, svetov plných katov,
ktorými pohŕda s potupou zaťatou.
A toto cítenie povýšenej vlády
je sladosť a poklad nad všetky poklady,
ale ktoré vy, čo v kútiku sedíte,
nikdy necítite, nikdy nevidíte. —
Mne vy dajte pokoj! ja som sa nie na to
narodil, aby som prehlivel jak blato
na mieste, na ktoré osud ma posadil
v hnilobe pol, abo i celé stoletia,
ani by s mamľasmi svetskými parádil,
abo hrýzol pero ako školské dieťa. — —
Bože! čo nadchnutie i silu spravuješ,
ak moju chuť Tvojmu ku cieľu käruješ,
ak môj oheň nie je môj vlastný blud a klam,
jestli zhorieť nemám v ňom len ja sám a sám:
Daj, nech z múru toho, o ktorom svet vraví,
že ho chcem preboriť hlavou, jednu skalu,
len jednu odvalím, a potom v závalu
jeho, nedbám, čo i zahyniem sústavy.
Daj, och daj! že aspoň jedno okamženia
zažijem jak sluha veľkého tvorenia,
abo ako svedok veľkosti a slávy,
slávoovenčenej jak nosič zástavy:
jedno okamženie žité v takej dobe
viac je, jak stoletie v pokojnej hnilobe.
5
[
24
]
Divno vám i ľúto, že jak-tak udatý
na obrázok boží v človeka tvárnosti
nechcem u krásavíc šťastia sprobúvati,
keď ma s otvoreným náručím čakajú.
Dajteže mi pokoj! vy deti márnosti,
čo sa s ľahkou mysľou svätosti týkajú.
Vy, čo to žiadate odo mňa, neznáte,
čo je ľúbosť, a mňa len k sebe meráte;
neznáte tajomstva plné spriatelenie
duši na večité v sebe oslávenie.
Ani nechápete, ako môžem obraz
ten večite ľúbiť, ako svätosť vzývať,
ktorý som utratil v jednom raze sto ráz. —
Ach, drahá! — lež nechcem rany zas rozrývať, —
len jedno mi povedz, len jediné slovo,
spasiteľné pre mňa, jak hriešnym Kristovo, —
či veríš, že Teba pán boh mne zasnúbil,
trebárs svet ten sniatok svetským sniatkom zhubil.
[
20
]
1.
— V R1 je uvedený tento údaj:
Orol I 1870 Hnúšťa
            15/10 1847
. V básni nie sú vyznačené strofické celky. V R3 je zaradená v
          cykle Iskri zo zasipanej vatri pod č. 8, uvedený je dátum Octob. 1847. Strofické celky nie
          sú vyznačené. V knižnom vydaní 1889 udaný je len dátum bez označenia miesta (15/10. 1847.
          Orol I. 1870). Báseň uverejnená in: Orol I. 1870, č. 11, s. 347 pod názvom Iskra zo
          zaviatej pahräby J. R…ho. Medzi zachovanými textami nie sú väčšie odchýlky.
[
21
]
2.
— V R1 je uvedený dátum:
Bodolóvo 6/3
            1848
. V R3 báseň je zaradená v cykle Iskri zo zasipanej vatri pod č. 9 s
          datovaním 6/3 1848. V knižnom vydaní 1889 udaný je len dátum bez označenia miesta (6/3.
          1848). Medzi zachovanými textami nie sú väčšie odchýlky.
[
22
]
3.
— V R1 je uvedený dátum:
Bodolóvo 7/3
            1848
. V R3 báseň je zaradená v cykle Iskri zo zasipanej vatri pod č. 10 s
          datovaním 7/3 1848. Za básňou je táto poznámka (adresovaná pravdepodobne Jozefovi
          Miloslavovi Hurbanovi): „Rozsuď Ti, či tak nr. 10 sa v tíchto časoch bezpečne uverejniť
          môže.“ V knižnom vydaní 1889 udaný je len dátum bez označenia miesta (7/3. 1848). Väčšie
          rozdiely sú medzi znením R3 a ostatnými textami. Nejde len o textové odchýlky, ale aj o
          odlišnosti vo význame a ideovom vyznení.
R3
Hodného ma dokáže magyarstva biť sinom
Iskry…
vášho rodu aj mňa dokáže byť synom
R3
Kďe ňezmenní osud je dla vás poroba
Iskry…
kde nezmenný osud je rabstvo, poroba
R3
Pozriťe tú vašu, ale vašu racu,
Znám, že s hanbou oči od ňej odvrátiťe.
Lež ak chceťe viďjeť naozajstnú krásu,
Dajťe ludu muojmu, ak k tomu nadšeňí
Silu v prsach vašich slobodních cíťíťe,
Dajťe mu slobodu! to je to, čo stvorí
Človeka z človeka, aňjela z potvori. —
Iskry…
Pozrite tú vašu, ale vašu rasu,
znám, že skoro oči od nej odvrátite;
lež ak chcete vidieť naozajstnú krásu,
dajte ľudu môjmu, čo ju tak chválite, —
dajte mu slobodu! to je to, čo stvori
človeka z človeka, anjela z potvory. —
R3
A plávať v bohatstvách, čo prjam i Anglii
S slobodou, ak s loptou hrať, a biť — ňičijí!
Iskry…
v bohatstvách plávať a jak chlapci s loptami
s slobodou hrať a byť cudzími sluhami.
[
23
]
4.
— V R1 je uvedený dátum:
Bodolóvo 13/3
            1848
. V R3 báseň je zaradená v cykle Iskri zo zasipanej vatri pod č. 11 s
          datovaním 13/3 1848. Strofické celky nie sú vyznačené. Za básňou je táto poznámka (tiež
          pravdepodobne adresovaná Jozefovi Miloslavovi Hurbanovi): „O nr. 11 platí to čo o 10.“ V
          knižnom vydaní 1889 je len dátum bez označenia miesta (13/3. 1848). Medzi zachovanými
          textami nie sú väčšie odchýlky.
[
24
]
5.
— V R1 je uvedený dátum:
Bodolóvo 14/3
            1848
. Strofické celky nie sú v básni vyznačené. V R3 je zaradená v cykle
          Iskri zo zasipanej vatri pod č. 12 s datovaním 14/3 1848. Strofické celky ani tu
          nevyznačené. V knižnom vydaní 1889 je len dátum bez označenia miesta (14/3. 1848). Medzi
          zachovanými textami nie sú väčšie odchýlky.

--- KAPITOLA 16 ---

Výstraha
[
25
]
Krásky, krásulienky
v pozore sa majte,
v moje čierne oči
že nepozerajte.
Ak sa vám dač stane,
sebe pripisujte,
a ak vás oklamú,
nikdy nebanujte. —
Ja som sa bol prizrel
do jedných jediných,
od tých čias iba tie
vidím i na iných,
a od tých i moje
takú moc dostali,
že prerazia srdcia,
čo by priam zo skaly.
Jednou stranou vnídu
a druhou vyndú von;
ale vám, dievčatká,
beda, beda potom.
[
25
]
Výstraha
— V R1 pod názvom je datovanie:
Hnúšťa 24/8
            1847
. Báseň je písaná dvanásťslabičným veršom. Ceruzkou je vyznačená úprava
          pre tlač: dvanásťslabičné verše rozdeliť na dva šesťslabičné. V knižnom vydaní 1889 sa
          úprava rešpektovala; pod názvom básne uvedený je len dátum bez označenia miesta (24/8.
          1847). Obidva zachované texty sú úplne zhodné.

--- KAPITOLA 17 ---

Krásny Janko
[
26
]
Krásnym Jankom ma prezvali,
že som driečny šuhaj;
oči sú mi slnka blesky,
vlasy smrekový háj.
Fúzy, briadka jak hmla zrána
a tvár ako zora,
krok jelení, reč medová,
zrast ako javora.
Hoj, krásota, krásavica,
poďže sa podívať,
ukážem ti, že znám ešte
i pekne objímať.
Objímať znám pekne, ale
sladšie vybozkávať:
Dajže sa mi raz pobozkať,
lepšie budeš spávať, —
bude sa ti pekné snívať
i vo dne i v noci,
budú tebe večne svietiť
moje čierne oči.
[
26
]
Krásny Janko
— V R1 pod názvom je datovanie:
Hnúšťa
            24/8 1847
. V knižnom vydaní 1889 je len dátum bez udania miesta. Obidva texty
          sú úplne zhodné.

--- KAPITOLA 18 ---

Rata!
[
27
]
Ľudia, ľudia, poďte sem,
lebo to už neznesiem.
Máte srdce, ľutujte,
máte ruky, ratujte.
Smrť ukrutnú vyčkáte,
ak pomoci nedáte,
smrť nie jednu, ale sto,
a nemoci na dvesto.
Rata, ľudia, jaj rata,
vešajú sa dievčatá — —
„Vešajú sa? — Ba kieho —!“
Na šuhaja švárneho.
[
27
]
Rata!
— V R1 pod názvom je datovanie:
Hnúšťa 25/8
            1847
. V knižnom vydaní je len dátum bez označenia miesta (25/8. 1847). Obidva
          texty sú úplne zhodné.

--- KAPITOLA 19 ---

Moje túžby
[
28
]
Srdce sa mi búri, žily napínajú,
do boja ma túžby neskrotné ťahajú:
Dajte mi koňa, meč, nech si poharcujem,
nech alebo zhyniem, alebo ožijem. —
Čo ma je po svete, čo ma po živote,
keď sveta, života nemám v tej pustote;
Mne je svetom búrka, životom odvaha,
ktorá po živote novom cez smrť čiaha,
čo pyšne pohŕda týmto biednym svetom,
potupne sa díva na nízky plaz zeme,
na bezdušné „ľuďmi“ prezývané plemä,
a nezná a nedá medze klásť si letom.
A tá, čo sľubujú nám v nebesách sláva,
je: národa, ľudu slobody zástava. —
Ľudia, svete, bože! ak ma chcete spasiť,
dajte mi, dajte mi tú zástavu nosiť!
Víchrom s ňou preletím k Tatrám od Dunaja,
preletím rodný svet od kraja do kraja;
a kde len už v Tatrách života syn žije,
kde v tom svete srdce za slobodu bije,
všetkých pod zástavu sláve zasvätenú
vyvolám, zhromaždím v čatu vyvolenú, —
a tak potom mečom ostrým v obe strany,
mečom to odplaty a práva obrany
roztnem putá, ktoré tyrani skovali,
aby ľud, národy v otroctve držali.
Tie putá roztrieskam, tyranov vyhladím
a moju zástavu na Tatry zasadím,
nech sa stiaď rozvieva do všetkých strán sveta,
ako večná sláva pre slobody dieťa,
ako ľudu sväté pamiatky, nádeje,
prez veky nech z Tatier zástava tá veje. —
Srdce sa mi búri, žily napínajú,
do boja ma túžby neskrotné ťahajú:
Dajte mi koňa, meč, nech si poharcujem,
nech alebo zhyniem, alebo ožijem.
[
28
]
Moje túžby
— V R1 Francisci pôvodný názov Srdce sa mi búri
          pozmenil na Moja pieseň. Aj tento názov prečiarkol a báseň pomenoval Moje túžby. Pôvodné
          datovanie Na jaR1848 spresnil:
15/3 1848 Černokňažník 1862
. Po prvom
          štvorverší je táto poznámka: „Ďalšie pamäť si nezachovala; rukopisná kartička sa stratila
          a šľakovanie ostalo bez výsledku. Škoda. (Túto poznámku Francisci neskoršie prečiarkol.)
          To znamená, že Francisci báseň napísal až začiatkom šesťdesiatych rokov, evokujúc svoje
          zážitky z prvého dňa revolúcie 1848/49. V knižnom vydaní 1889 pod názvom je tento údaj:
          15/3. 1848. Černokňažník, Letopis 1862. Báseň uverejnená in: Černokňažník. Letopis na r.
          1862, s. 80. Medzi zachovanými textami nie sú väčšie odchýlky.

--- KAPITOLA 20 ---

Matkine náreky
[
29
]
Nad Šajavou kamenica,
v kamenici tej temnica,
a v temnici dvaja bratia
reťazami okovaní,
bolesťami zožieraní
mladé veky, sily tratia.
Zadul vetrík od Rimavy,
brat bratovi sticha vraví:
„Čuj len, braček, či noviny
nenesie nám od rodiny?“
Brat počúva. Ak počúva,
tak mu bolesť prsia zdúva,
a vybledlú tvár bôľami
zalejú slzy prúdami,
lebo vetrík šeptoreký
nesie matkine náreky.
„Bože môj, bože môj, bože milostivý,
prečo si mi taký hnevno-spravodlivý?!
Bože môj, bože môj, čože som zhrešila,
že som si pokutu takú zaslúžila?!
Mala som troch synov, teraz mám jedného,
bez otca, bez bratov, celkom samotného:
Otec v zemi hnije a bratia v temnici,
bez materi, otca, brata nevoľníci.
Ako ohník v daždi, jak sniežik na slnci,
jak slnce v mrákavách, ako rybka v hrnci,
jak húsa v pazúroch, ako živý v hrobe:
Tak mi oni hynú v temničnej porobe.
Veru by som nikdy nebola tušila,
čoho sa dožijem, keď som ich dojčila,
ani by som nikdy nebola snívala,
že mi na to prídu, keď som ich chovala.
A keď mi dorástli, srdce vo mne rástlo,
že celé okolie oči na nich páslo,
že matky vidiekom nebolo do kola,
ich nezávidela ktorá by mi bola.
Deti moje, deti, veď ste nezbíjali:
Prečože vás teda tí páni zlapali?!
Nekradli ste, nebili, ani nepálili:
Prečože vás teda do temníc vsadili?!
Oj páni bez srdca! čo pravdu neviete,
a keď ju i viete, dať nám ju nechcete:
Myslíte, chudobe že pravdy netreba?
Keď ju vy nedáte, dá ju pán boh z neba.
Oj páni, slobodu čo nám chcete dávať,
slobodu do temníc znáte pochovávať! —
Nemôže povrieslo väzár lepšie skrútiť,
nemohol čert rozum váš väčšmi pomútiť,
ani prísť nemohla väčšia vám pokuta,
ako táto srdca a rozumu zmuta.
A predsa, bezbožní, za váš hriech a vinu
trescete mi deti, s nimi mňa nevinnú. —
Bodaj ste sa boli radšej ta zaliali
v tej prvej kúpeli, v ktorej vás kúpali;
bodaj ste si boli krky vylámali,
keď ste sa na nohy najprv zoštvierali;
bodaj ste si boli peklo zvestovali,
keď ste prvé slovo prehovoriť mali;
a bodaj ste boli napred vyrátali
vašu skazu, keď ste myslieť začínali. —
Temnica, temnica, kamenná temnica,
bodaj každý kameň, čo je v tvojich múroch,
bola roznosila po svete víchrica,
skôr ešte ako by kameňom bol býval,
nemoril by jastrab holuby v pazúroch,
ani mne temničiar deti tam netrímal.
Oj matky slovenské! bodaj ste nemali
synov, aby páni čo lapať neznali,
alebo ste bodaj mojim rovných mali,
aby si žiadneho ulapiť nedali.“
Nad Šajavou v kamenici,
v kamenice tej temnici
dvaja bratia zaplakali,
plačúc razom zastenali:
„Bože! poteš matku našu!“
[
29
]
Matkine náreky
— V R1 pod názvom je toto datovanie:
Plešivec 25/10 1848
. V R3 je zapísaná pod názvom Pamjatki z roku
          1848, označená je rímskou I. V knižnom vydaní 1889 je udaný dátum bez označenia miesta
          (25/10. 1848). Francisci báseň napísal vo väzení, čakajúc na rozsudok, ktorý ešte v tom
          čase nebol vynesený. Tušil však, že to bude trest smrti. O podnete na napísanie básne
          podáva autentické svedectvo vo Vlastnom životopise: „Keď môjho brata boli odviedli a videl
          som ho, bolo to 25. októbra, sklepal som vo svojich Iskrách vytlačené veršíky ,Matkine
          náreky‘.“ (Ján Francisci: Vlastný životopis, Bratislava 1956, str. 175). Medzi zachovanými
          textami nie sú väčšie odchýlky.

--- KAPITOLA 21 ---

Traja sokoli
[
30
]
Hoj traja sokoli! či vám žiaľ za svetom?
Za svetom nie, ale za slobodným letom.
Hoj traja sokoli! žiaľ vám za životom?
Žiaľ, že sa neskončil v blesku a s rachotom.
Hoj traja sokoli! či vás smrť nedesí?
Nedesí, nedesí, ale sa nám hnusí.
Lepšie by nám bolo a krajšie pristalo
mrieť v boji za voľnosť, ale nás sklamalo.
Hoj traja sokoli! či váš hrob hlboký?
Nie je tak hlboký, ako je vysoký.
Hoj traja sokoli! ktože oplače vás?
Príval sa zacedí, ten bude plakať nás.
Hoj traja sokoli! kto vám bude spievať?
Víchor bude skučať a žiale rozvievať.
Hoj traja sokoli! ktože vás pochráni?
Vrany s vetrom, keď nás roznosia po stráni.
Hoj traja sokoli! kto pomstí smrť vašu?
Svedomie a pán boh, čo zná krivdu našu.
[
30
]
Traja sokoli
— V R1 pod názvom je tento údaj:
Plešivec
            2/11 1848
. Veniec nár. piesní slovenských 1862. — Nápev so sprievodom klavíra
          zložil a vydal Ľud. Vansa. (Ten istý údaj bez udania miesta je aj v knižnom vydaní 1889.)
          V R3 báseň je zapísaná pod názvom Pamjatki z roku 1848 a označená je rímskou II. Uvedená
          je poznámkou: večer pred odsúďeňím, keď boli prípravi k obeseňú už hotovje. Na konci je
          dátum 4/11 852 a iniciálky J. R. Datovanie je mylné. Nevdojak a mechanicky zapísal rok,
          keď báseň prepisoval. V R5 je zapísaná pod názvom V deň pred odsúďeňím a datovaná je 4/11
          1848. O básni Francisci píše vo Vlastnom životopise: „2. novembra večer, predo dňom, v
          ktorý mal už zasadnúť náhly súd, sklepal som veršíky ,Traja sokoli‘, ktoré doplnil Štefan
          Daxner slohou:
Hoj, traja sokoli, či váš hrob hlboký?
Nie je tak hlboký, ako je vysoký.
(Ján Francisci: Vlastný životopis. Bratislava 1956, s. 175.) Báseň uverejnená in:
          Slovenský pozorník VIII. 1852, s. 110, Veniec národných piesní slovenských 1862, s. 98 —
          99. Medzi zachovanými textami nie sú väčšie odchýlky.