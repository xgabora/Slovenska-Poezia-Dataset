--- KAPITOLA 1 ---

Plán kompozície
I. Hľadanie vôdky omladzujúcej
Čachtická pani. — Dcéra Lilithy.
Túžba po prirodzenej kráse…
Nástin boja Jákobovho.
Tradície o omladnutí.
Slovenská rodina.
Májová pažiť pred zámkom.
Kolo „Hoja, Ďunďa, hoja“.
II. Zločiny
Ukrutnosti a povery pri Čachtickej panej skrze svedkov dokázané…
Osoby zabité: dve Žilinky,
mladšia sestra pánova Nádašdička.
Pomocnice: Helena, dojka (relicta Stef Nagy)
Dorvália, osleplá pozdejšie
Dorna, Katarína (Benický, žena Jana Bada), práčka.
Kubanovič, Antalovič — obyvatelia.
III. Súd
vedľa zákona (pozitívneho) spoločenského,
vedľa zákona prírody a zákona Božieho
1. Súd prírody — Výhľad do jarnej prírody.
Slabosť — putá — vidí sa.
2. Súd zákona — Dávid, Thurzo — pal., Drugeth, Zrínsky, Tatran; Švabka, Ruma, Zadruga,
         Sukuricha — matky. Slavka.
Ariel, Dorna, Helena.
Predposledné dejstvo, posledné scéna — zločin na skutku dochytený: podzemná sieň.
3. Súd Boží — Posledné dejstvo — súd Boží. Temnica.
Posledný výstup.
Monológ. Zjavenie.
Chór diev povraždených a znovu žijúcich.
Hrob — tmy večnej otvorený.
Hlas: lasciate ogni speranza!
Kňaz nesie pokoj Boží.
Pozde…

--- KAPITOLA 2 ---

I. Hľadanie vôdky omladzujúcej
Obsah
I./1. Dieťa vzdoru
I./2. Piata perióda stvorenia
I./3. Dieťa pokory v službe
I./1. Dieťa vzdoru
Nehľaď večer do zrkadla,
lebo by si čerta zhliadla.
Porekadlo
PANI
(pred zrkadlom):
Slnko zapadá — tvár moja čo deň blädne.
Tak? Stvoriteľ! teda to je
to posledné dielo tvoje,
to stvorenia tvojho kvet? —
Sotva že skvitne, už ho niet!
To je tá dokonalosť: večné to menenie! —
HLAS:
Jaký tvorca, také stvorenie! —
PANI:
Čo to? dač ozvalo sa! tu kdesi, — v srdci na dne.
(Po chvíľke hovorí ďalej):
Majster! ruka tvoja všemohúca —
hľaď — ty čo tvoríš — to čas rúca!
Čas pánom sveta, čas, a nie ty —
tys’ v jeho jarmo hodil svoje deti.
Dívaš sa na to pokojne, vraj — „dobre je!“ —
a celý svet narieka — a padúch sa smeje! — —
Či tak? — — —
HLAS:
Ha, ha, ha!
PANI:
Tak teda, Pane — taká vôľa tvoja?!
Dobre! mám i ja vôľu — pôjdeme do boja. —
Ten um, tá moc — z ruky vytrhne ti hromy,
osudu sieť rozdrapí, berlu času zlomí.
Ja nie tvor prachu — v smrti vôľu tvú čo hľadá,
ja paňou vôle svojej — ja paňou stvorenia,
nadarmo mať nejedla zo stromu vedenia.
Ja teba — ja seba znám!
Zasľúbenia slovo mám.
Zem tá dedictvom mne daná,
na zemi tej, kremä mňa, niet druhého pána! —
Maj si svoj vesmír celý — zem tú kto vezme mi?
Vôľa tvá buď na nebi — moja tu na zemi!
HLAS:
Dole s ním, dole!
Nech žije voľnosť vôle!
Vôľa železná
pána nad sebou nezná!
PANI:
Miliónov ja život v ruke mám,
i život svoj — mám v ruke zlaté kľúče k vede.
Tá veda ma ku stromu života dovedie.
I život svoj — vieš, čo mi je potreba.
To ja dostať musím — keď nie s tebou — to bez teba!
Ta čuj, čo sebe pani zeme žiada:
tu, tu chcem ja panovať, tu byť večne mladá!
Čuješ, tvorca, vôľu mú!
(Ticho)
On neslúcha!
Dobre!
HLAS
(zo zrkadla):
Zavolaj padúcha!
PANI
(chce vstať; padúch-čert sa zjaví v zrkadle):
Ha, kto si ty? Či to tôňa moja?
PADÚCH:
Nač’ sa pýtaš, keď ma znáš. — Áno, pani, to ja,
ja, sluha tvoj.
PANI:
Skade?
PADÚCH:
Či ti to znať treba?
Z raja, či zo Sodomy — a či poviem — z teba?
Z pyšnej hlavy, z prázdnych pŕs — bez srdca, svedomia —
vše jedno; bo kde niet Boha, všade, všade som ja.
PANI:
Čo chceš?
PADÚCH:
Pomôcť!
PANI:
Mám zlatý kľúč k vede,
a veda ma k stromu života dovedie.
PADÚCH:
Strom života vysoký — a pomysli na to,
kto ti z neho odtrhne to jabĺčko zlatô.
PANI:
Prekliaty! tys otvoril večné smrti žriedlo,
tvoje to slovo ľstivo mater našu zviedlo. —
PADÚCH:
Zviedlo? a kto odopre prabožskú moc vede? —
Veda tá ku stromu života dovedie.
Len ver, ver — a splní sa v tebe ten sľub hada:
„Budete jak bohovia?“ — budeš večne mladá!
Len potom ešte svet ten sa dotvorí —
božské sa z ľudí budú rodiť tvory!
(Pauza)
PANI:
Verím!
PADÚCH:
Dobre, to pečať — to „verím“ vyrieka
nad osudom: i časným, i večným človeka! —
PANI:
Verím, staň sa!
PADÚCH:
Oj, pani, dobres’ sa uzriekla,
tou cestou ťa povedie sluha tvoj do pekla!
PANI:
Ej, mám ja moc, čo z rúk ti vyrve tvoje hromy!
Vôľa moja slobodná jarmo tvoje zlomí.
Ja nie prach — ja nesmrtná; ja pani stvorenia!
Pramať darmo nejedia zo stromu vedenia! —
Ja teba, ja seba znám:
zasľúbenia slovo mám.
Zem táto mne dedictvom daná,
na zemi tej, kremä mňa, niet druhého pána!
Ta čuj, čo chce, čo sebe pani zeme žiada:
Maj si svoj vesmír celý, zem tú kto vezme mi:
nesmrtnosť moja i sláva na zemi,
tu, tu chcem ja panovať, a to večne mladá!
Lilith — Adamovu prvšiu ženu,
z prvého sna narodenú,
videls’ ju? to taká krása.
Zlaté vlasy až do pása
a na tvári
úsmev večnej jari
a zo zreníc večná sláva skvitá…
* * *
ČACHTICKÁ PANI — Dcéra Lilithy.
Túžba po prirodzenej kráse (neskonalej, nesmrteľnej), nepominuteľnej. —
               Spojená so závisťou naproti omladzujúceho a vzrastajúceho v poznaní práv svojich
               poddanstva a naproti vždy mladnúcej prírody: Boj so zákonom Božím ľudstva; boje s
               prírodou a boj s duchom večným — — ratio.
(Nástin boja Jákobovho)
* * *
Tradície o omladnutí.
Čarodejnými zelinkami.
Médea mladým urobila Jásona.
Shakespeare: Kupec veneciánsky, V. jednanie.
(Náčrty začiatku Čachtickej panej)
Palota, mrkanie. Zrkadlo. Obraz Heleny.
PANI
(pozerá sa):
Slnko zapadá — — — tvár moja vädne mi.
Hľa, krása moja — jak všetko na zemi?!
Šťastnás’ sto ráz, šťastnejšias’ ty, Helena,
človeko-uma dcéra.
Tá krása tvoja od vekov nezmenená —
a kvet prauma — umiera!
Čuješ, ja chcem byť večne mladá. —
Ja nie tvor prachu — moc tvoja so mnou podelená
pred tyranom, čo do prachu padá.
Pramať darmo nejedla zo stromu vedenia.
Oj, tys’ šťastnejšia, ty prvších dňov dcéra! —
Krása tvá tisíc rokov nepremenená —
a kvet stvorenia? — umiera! — —
Ha ha ha — Takýs’ Ty majster — ruka tvoja všemohúca!
Len pozri to dielo tvoje: čos’ ty stvoril, to čas rúca.
(Nemysli, že ja z hrudy — ja, tvorče, tvoja dcéra jediná)
Ja nie tvor prachu, čo v smrti svojej vôľu hľadá,
pramať keď i poslúchla kedys’ vôľu hada,
no kliatba tá z jej hlavy na moju nepadá. —
Tá zem — síce len zemou — no tá mne dedictvom daná,
na tej zemi kremä mňa niet druhého pána.
Ja dcéra tvá, moc tvoja so mnou podelená
(oj, to nie pravo, to klam).
Hoj, nadarmo ja nejedla zo strumu vedenia:
ja teba, ja seba znám,
život miliónov v ruke mám,
i život svoj: — ja chcem žiť, chcem byť večne mladá! —
Slnko zapadá — tvár moja blädne čo deň.
Páč len, tvorca, páč! menas’ toho hoden!
PANI:
Tys’ prameň môjho zatratenia,
vieš, čo chcem — sem s poradou!
ČERT:
Maličkosť — to môže byť, lebo chceš byť mladou!
PANI:
Ale večne! —
ČERT:
— Jako chceš. —
PANI:
A čo žiadaš za to?
ČERT:
— To, čo myslíš, že nemáš.
PANI:
— Tu ruka, nechže je!
PANI:
Tys’ to? Prekliaty prameň zatratenia,
ty otec lži i hriechu — nač’ ti toľké mená.
ČERT:
Priateľ priateľa poznaj — beštia,
nieže, nie — ja spechám tknutý lósom tvojím
s pomocou — a tu zrazu pod odkvapom stojím!
PANI:
Možná, bo keď prvších duchov chóry
ovinula zlatým vlasom — — —
a keď — — časom
i sám tvorca
v kryštále jej jasných zrakov
zhliadava sa,
ach — to musí byť len krása!
ČERT:
Mne ale práve nezdá sa — — —
PANI:
Prečo?
ČERT:
— Či nie ja za ňou bahonný
(že všetko sebou unáša,
čo všetko, všetko schváca)
(Za ním raba hore schváca,
ako žiar mesiaca)
(Vše jak otroka v prach kloní)
a zas kolená v prach,
to nie pre mňa taká pláca! —
PANI:
A ja práve chcem byť takou!
Na Blocksbergu
(Na Budínskom vrchu)
VEDÚCH:
Otváram knihu prírody:
Oheň hreje — voda chladí,
vozduch plodí — a prach rodí.
Sveta štyri tie základy.
To svet, čo sa večne mladí.
Čo on spojil živým slovom —
to ja spojím jasným kovom!
BABA
(Mieša — — — mieša):
Oheň s vodou mier sa,
vozduch s prachom vier sa.
Štyri v jedno, štyri v päť:
bude z toho nový svet! — —
CHÓR:
Černokňaže, kde tvoj prút —
štyri živly prchnú z pút.
Z prachu, z vody srší plameň,
s vozduchom sa chytá v lety —
hľaď — múdrosti tvojej kameň:
tu meteor a tam smeti! — — —
CHÓR TAJNÝ:
Čary vyšli nazmary —
voda s ohňoms’ nezvarí
a čo slovo večné spojí
človek viacej nerozdvojí. —
(Ticho prídu — pani s čertom-padúchom)
PANI:
Čo ten robí? —
PADÚCH:
— Tvorí svet.
VEDÚCH:
Kto to? —
PADÚCH:
Známi.
(Vedúch — klania sa)
PADÚCH:
No len nabok s poklonami —
len daj, čo máš!
VEDÚCH:
Mám ja jedu z ľudskej peny,
ohňa z vody — zlato z moču,
vôdku, komu prišlo z očú — —
PANI:
To mám všetko treba neni —
len daj pohár živej vody,
ňouž sa človek znovuzrodí — —
mok ľúbosti,
čím smiem uctiť vzácnych hostí — —
VEDÚCH:
Počkaj, bude v okamihu,
otvorím ja tajnú knihu.
(Číta:)
Mocný duchu tajnej noci
(zaklínam ťa, príď k pomoci),
čo si videl na počiatku
z vekvečného živlov zmätku —
vesmír jedným slovom stáť —
príď mi, príď mi ku pomoci,
zaklínam ťa nastokrát!
DUCH:
Kto ma volá zo tmy hôr?
Biedny prach a biedny tvor,
ty chceš stvoriť, otrok času,
večnú mladosť, večnú krásu?! —
VEDÚCH:
Zaklínam ťa, daj mi rady:
kto sa radí — nezavadí.
DUCH:
Z raja jeden prúd plynie
po všesveta šírine.
A v tom prúde Lilith krása
od prasveta kúpava sa —
kto sa skúpe v tom prúde,
ten mladý večne bude!
Čachtická pani.
Jaskyňa černokňažnícka.
Pani na trojnohe opretá drieme.
Čarodejnícko náradie dokola.
Pred ňou zrkadlo: čert.
Pod retortou
Pozri tu ten malý svietok —
svieti jak (svätjanov) kvietok —
krásny, jak by veľkému
vypadol z oka — — —
Krížne cesty
(Polnoc, bije dvanásť. Pani v polootvorenej chyži)
VEDÚCH:
Dcéra Lilithy! čo chceš — čas tu!
Hovor, čo chceš?
PANI:
— Večnú mladosť! Večnú krásu!
VEDÚCH:
Mocný duchu tajnej noci,
čo si videl tvojím zrakom
vesmír jedným slovom vstať —
zaklínam ťa vlastným znakom,
prispej, prispej ku pomoci!
(Živly sa miešajú)
Ta či neznáš tvoju mať.
Štyri živly v nej si hrajú
poviazané večným slovom,
kvety kvitnú, zakvitajú —
v kvete novom.
CHÓR:
No tie putá, černokňažu,
tvoje ruky nerozviažu. —
PANI:
Čo to?
VEDÚCH:
Voda iskrou večnou tknutá,
búri, zúri, láme putá.
Voda živá prach rozrýva,
rodí svety — plodí kvety
odchované vozduchom.
CHÓR:
Ale ten kvet večnej mladi
tvoj štvorživel nevyladí.
PANI:
A čo?
(Dlhá pauza — nové zaklínanie)
VEDÚCH:
Štyri boli živly prv —
teraz piaty nech je — krv!
(Omočí prst a robí kríž odspodku)
V krvi močím prst —
voda telo, ducha zmýva,
život z prachu rozkrasíva —
to náš tajný krst!
Len krv čistá, nevinná —
život mladý odklína.
Kto chce večne mladým byť
musí sa ňou prerodiť.
V piatom živle močím prst!
Dcéra Lilith — to tvoj krst!
(Robí jej na ľavé rameno znak Lady)
* * *
VEDÚCH:
Otváram knihu prírody:
(Číta)
Oheň hreje, voda chladí,
vozduch plodí a prach rodí —
to kvet, to svet večnej mladi!
BABA — HLAS:
Štyri v jedno, štyri v päť —
bude z toho malý svet!
CHÓR:
Čo duch zmieša, slovo spojí,
to sa viacej nerozdvojí!
BABA:
Mocné čary, mocný prút —
štyri živly sem do pút!
Oheň s vodou mier sa,
vozduch s prachom vier sa!
Štyri v jedno, štyri v päť,
v jedno zrnko celý svet!
* * *
CHÓR:
Čo to bude? Tvor tvorí.
Zúra, búra odpory.
Staré zväzky praskali,
v jednotu sa objali.
Len čo ten tvor utvorí?!
VEDÚCH:
Tu je kameň večnej mladi!
(Silphida, Salamander, Indra a Junibus — preč)
Krstím ťa ním!
(Znak Lady jej značí na rameno)
(Šibne prútom na kríž v povetrí)
(Blýskanie. Hrad. Tma. Hrmenie)
(Šibne takže na zem — zem sa strasie)
(Ticho — — —)
Prekliati otroci!
Čary vyšli nazmary!
Čo nezviažu moje čary,
to poviažu vyššie moci!
CHÓR:
Čary vyšli nazmary —
voda s ohňoms’ nezvarí.
Len čo slovo večné spojí,
len to sa viac nerozdvojí!
VEDÚCH:
Počkaj! vezmem druhú knihu —
príde pomoc v okamihu…
(Číta.)
Mocný duchu tajnej noci,
čo strom vedy máš v tej moci,
čo si videl tvojím zrakom
vesmír slovom jedným vstať —
zaklínam ťa vlastným znakom —
zjav sa, poď mi rady dať!
PANI:
Rady, rady, rady treba,
čo chcem, to sa musí stať —
a čo zadám samú seba,
večnú mladosť musím mať!
DUCH:
Kto ma volá — to hlas známy,
no kto žiada, čo ten s nami?
(Môžeš z vody ohňa vziať,
môžeš zo skál vody liať —
môžeš vládnuť vozduchom…
Staň sa!
Hľaď! tu je to! predsa raz!
Dúhou hrá i točí sa…)
Biedny prach, ty biedny tvor! — —
Tvoriť chceš ty — otrok času
večnú mladosť — večnú krásu?
Tvor len, tvor tie lútky z hliny,
ta sa len maj do výšiny
Promethea mliečnou cestou
z prameňa svetla začrieť si — — —
Kde svetlo i život tam —
sama mladosť, kvet života.
Svetlo večné, život večný,
to ten svet mladi báječný — — —
Choď začrieť zo slnca —
začrel z mesiaca;
tam „stvoriteli“ tá tvoja práca…
* * *
DUCH:
Z raja večný prúd plynie
po zelenej lúčine.
Mladokrása večitá
na brehoch mu prekvitá.
Kto sa skúpe v tom prúde —
večne mladý ten bude…
(Nová prestávka)
PANI:
Čo to za prúd? čo? hovor! —
Či to nie blud?
(Blysne, zhrmí. Pani sa trasie)
DUCH:
— — — — Biedny tvor!
PANI:
Tus’ mi! nepustím ťa prv,
kým neriekneš, čo to?
DUCH
(znaky kliatby):
— — Krv!
Čo nezmohla tajná veda…
CHÓR DUCHOV:
— — Beda, beda! —
DUCH:
Čo cítiš? —
PANI:
Cítim
            to, čo bolo — — — vidím, čujem mladosť moju — — Nový nepokoj — krv moja kypieť začína —
            rada by zaliať celý svet!
DUCH
(dotkne sa jej; nemý výbuch):
Pi!
PANI
(Pije. Zaspí.)
DUCH:
Čo vidíš?
PANI
(vo sne):
Vprostred tichej jasnej hladiny širokých vôd — ostrov malý — zelená sa — vlny ľúbajú
            ho jak brata, venčia svojimi perlami, napájajú vlastnou vlahou, spievajú pieseň pokoja,
            požehnania a slávy — — Čo to? Hmly kabonieť začínajú čelo jeho — oj, ty stratený svet,
            čo chceš, čo ti chybí? Čo to zatriaslo tak osudne srdcom tvojím? On zdýma a vlny
            vzdychajú — ha! Nezmyselný, čo počínaš! v dyme i v plameni vyhodil základy svoje? — Kde
            je? Vlny s rachotom nad ním zavreli sa — na mieste jeho temná zaľahla hmla. —
            Ticho.
CHÓR:
Černokňaže, kde tvoj prút?
Štyri živly prchnú z pút.
Z prachu, z vody ide plameň
s vozduchom sa chytia v let. —
Hľaď, múdrosti tvojej kameň:
meteor tam — a tu smeť!
VEDÚCH
(Šibne prútom — prach a kúr vystúpi, vo štyri strany zhrmí):
A čo tie vlny zas nepokojí? — Hmla snuje sa dohora: hľaď! ostrov tmavý, príkry nad
            vodami zázrakom zdvíha sa! — —
            —
PANI
(zo sna):
Áno. Áno, ten ostrov neba dosiahnuť musím, pätama svojima do kútov tmavých roztisnem
            dravé more. Na temene jeho slnko; tam na tom zlatom tróne chcem sa posadiť ja! —
(Budí
            sa)
CHÓR:
Oj, babo, babičko, malý diabel,
stavia nám vežičku, — vežu Bábel…
VEDÚCH:
Čo tu robiť? — Vozduch s ohňom ten strávil zem i vodu — a miesto večnej mladosti — meteor!
CHÓR DUCHOV:
Kniha ducha a prírody
bláznom nedáva rady.
Oheň ušiel z prachu, z vody
s vozduchom sa schytil v let!
Miesto sveta večnej mladi? —
Tam meteor len. A smeť!
I./2. Piata perióda stvorenia
(Báj. Nová epocha)
Poviem vám novinu hroznú, neslýchanú,
to viem, že vám vlasy všetky dupkom vstanú.
Nemyslite, že to láry-fáry,
že to kdesi stojí v starom kalendári. —
To pravda, no pravda je vám také čosi,
čo ľudia nevidia len pre vlastné nosy. —
Stalo sa, čujte, áno roku Páne,
keď sa zelenali tie slovenské stráne…
Bolo to raz — hádam — (keď tá Tatra naša)
keď zem naša,
bola mäkká ešte ako kaša…
Srdce mi v ňadrách skamenelo —
meč pomsty si brúsim na ňom.
Spod sveta každých sto rokov
(Titan uväznený)
osud vypúšťam…
Hnije, topí sa bujná rovina, —
nad ňou hornať praveká sa vypína
založená Tvorca rukou. — „Nedobre tak!“
— titan dumá — „naopak!
Kraj starý, roztrhaný — zjednotiť, zmladiť treba!“
Podloží plece — zem zastená —
a nízku pláň pustiny zodvihne do neba,
trom vrchom až po temená —
a kraj celý od Karpatov do Adrie
pieskom lietavým jak plachtou prikryje.
„Bude tu svet nový! bez doly, bez hory,
rovnosť, jednota — moc života;
a plod jeho: tvor nad tvory!“
Ticho — len čo vietor hudie.
čo to bude, čo to bude?! — —
Púšť — púšť! Len štíty Tatier na pustom obzore
jak sochy na Hortobádi strmia v nebo hore.
Oj, hory, hory, zelené lesy —
svet môj zapadlý, kdeže si?!
Kde ste, rusalky, víly?!
Tam, tam z podzemných tôní
čujem, jak spev váš kvíli
jak miest prepadlých zvony. —
Potoky striebropenné
i sivé šumné rieky!
I vy ste tam naveky,
naveky pohrobené. —
Len to vaše zdýmanie
jak o pomoc volanie
v tichú polnočnú dobu
ozýva sa von z hrobu. —
Oj, lastovičky, moje zlato!
Zaleťte preč, ďaleko sťato —
vypáčte si tam iný svet:
chalúpok vašich tu viac niet!
Holúbky sivé, sláviky
leťte — bárskam — svet veliký;
všiaď sa vám vetev zazelenie:
len sem nechoďte, moje, nie!
Tu nie svet lásky, svet štestia,
tu len havrani, kaňúri vreštia;
tu len bocian ťažkokrídly
na štíte Tatier si sídli
i tupo, clivo klepotá
otupnú pieseň života. —
Tu len bledá Poludnica
po tom mori suchom blúdi,
slnkom farbí vlasy, líca,
liskom-blyskom k sebe lúdi.
A ľudia kdeže? — Nuž na kie skazy
by tuná ľudia aj boli?!
Ani strechy, ani roli.
Tu dravci len majú ten svet Sahary
v árende jaksi naspoly —
tu treba len: žížaly, zemoplazy,
osly, barany, dromedári. — —
Ticho, sparno, homok šuští,
vietor píše deje púšti. —
Tak sa stalo —
plod vydalo
(čo v lone časov ležalo):
Na nebi, zemi zjavenie,
časy sú už naplnené.
Semä jednoty, rovnosti.
„Vitaj, dieťa budúcnosti!“ —
Tri svety ti nesú dary
zlato, berlu i temiany! —
Sám Uranos — ovesil nos —
posadil naň okuliary,
hľadí dolu zadumaný:
čo je, čo je? —
čo sa trasie nebo moje?
Fáma…
* * *
A rieky kde? Hja, rieky tie zasypať bieda,
to nie ľudia — zákony ich Božie nepremenné.
Ich prúd sa ver zaprieť nedá,
ony sa pnú, tisnú hor do hora — —
čo im piesok, hlina, kremene?
Ony nájdu svoje morá —
piesok odnesú, kam patrí
a Tatry budú zas Tatry.
Oj, hory, hory, zelené stráne?
Kdeže ste? Tam, kde spevy
vydatej našej devy
zakopané, v zemi zahrabané.
Pod matkinými oknami,
pod rodnými stenami,
kam slzy nosí na ne.
Nosí devojka, nosí
slzy, keď neni rosy.
Keď sa tých sĺz napijú,
hory, spevy — ožijú.
Chujava dvory zametá,
čože za divotvor vyjde z toho sveta?
* * *
Kde máš oltárov božích, kde máš hôr,
čo zdvihne z prachu tvoj pozor?
Čelo tvoje do neba?
Jak bez stupňov tých pozdvihneš sám seba
v postavu povýšenú? —
(Tvor tvoj bude — štvornohým.)
Kde máš zrkadlá — kde čisté vody —
v čomže ty zhliadaš obraz svoj — syna slobody?
Kde spevy, hájov ozveny,
čo dušu tvoju rozpečatí? —
Kde šumy hôr i potokov,
čože rozviaže tvoj jazyk!?
Kvakot, klepot, z močiarov, jám.
Vietor ho výskať, búra hulákať
naučí — cesty života vyznačí
Poludnice blýskavý klam.
(Ej, titan, titan! Moc svet pretvorí,
ale nie Božie zákony;
tys’ z živlov rôznych miesil svoj svet:
jaký kontingent — taký tvor.)
Moc len chaos stvoriť môže,
svet, život — zákony Božie.
A z toho sveta, z tej osnovy,
čakáš ty ľudstva rod nový?
Čo splodí tá pustá, holá hmota,
bez ducha — i bez života? — —
To bude patvor bezplodný
druho-, treťo- periódny.
Kobylkou kraj spasie do koreňa,
pradravcom vyhltnú tvorstva plemená
a napokon
sám zje sa on.
* * *
To tvor nový, — zázrak — podoba jeho
bez páru, úplná, dokonalá. —
S narodením hneď diktuje svoju históriu.
Zdá sa byť samá hlava — vlastne —
tlama; a brucho; — oči nebadať.
To hrozný Polyp! On vraj každú noc
slnko od západu na východ
v bisahách prenášať bude —
bo ono…
* * *
„Tak! — tu svet nový: rovnosť, jednota,
to svet piatej periódy!
Veľkosti zárod v lone jeho drieme,
čarovná moc života —
div divúci z neho splodí
ľudstva zošľachtené plemä!“
* * *
No s tým je on — v kom Božie slovo
životodarným vrie prameňom
a duša všetky tajné záhyby
jeho preniká…
V kom božej sily
prúd životvorný sa javí —
srdca preniká všetky žily
i všetky duše hĺbavý.
I./3. Dieťa pokory v službe
Príchod Vykupiteľa
kto videl? — Múdri? —
Priadky.
(Štyri dievčatá okolo kozuba)
ANKA:
Budeme noc merať, veď je už posledný týždeň v
            advente. Janek, či máš už luciový stolček?
JANEK:
Na kých
            čertov že mi je? Veď ja už poznám i tak všetky — hrom im do uší — strigy. Bodaj by som
            ich nikdy nebol vídal! —
ZUZKA:
Veď vraj aj naša pani —
            —
MAŤ:
Čit! — — múry majú uši
            —
ZUZKA:
Nuž čože ja viac, veď už to celý svet vie, čo sa
            to v tej čachtickej pivnici varí —
MAŤ:
Ale ľudia boží,
            či je to ozaj pravda, čo sa hovorí? — Veď sa to ani veriť nedá. V ľudskej krvi sa kúpať!
            Či to možno jednej kresťanskej duši? —
JANEK:
Hm!
            kresťanskej duši! — ta či neviete, že tá už pokrstená po druhô ohňom — a po treťô krvou;
            vyhorel v nej krst vody a krvou zmytá z nej všetka ľudskosť. — Ba! kresťanskej duši —
            veď ju tá nemá!
ANKA:
Bože, Bože! — až ma mráz
            prechodí.
JANEK:
Na hriešnu dušu to pravda! Ja sám na
            tieto dve oči — —, ale nie, nepoviem vám radšej — veď, keď na to len pomyslím, už ma
            zimnica drví.
DIEVČATÁ:
Ach! len nám povedz, Jane, čo si
            videl?! —
JANEK:
Hrúza! — Bol som vonehdy v zámku na
            stráži — noc bola mesačná, ale mesiačik len tu i tu vykukol spoza oblakov — zimný vietor
            ma preberal —
DIEVČATÁ:
A kto zná, či aj nie dač iného
            —
JANEK:
A nebol by div — veď by som radšej išiel na
            cintoríne strážiť, jak tam —
DIEVČATÁ:
No ale
            počujme.
JANEK:
Pozerám: tôňavy jako strašidlá ti mi
            mihajú cez tie dvory, vše tie kohútky na streše zaškrípu — vše psi zavyjú — a zasa tma,
            ticho — tu ti počujem jeden hlas — jak by spod zeme — ale tak ostrý — prenikavý — len
            raz som začul — ale druhý taký nepočujem, kremä na súdny deň — a zasa ticho — len čo ten
            potok špľachoce; o chvíľku mesiačik zablysne spoza oblaka, a tu ti mi nevdojak príde
            pozrieť do vody — tu: voda červená! —
DIEVČATÁ:
Veď taká
            vraj o polnoci vše vyteká zo zámku —
JANEK:
A v tých
            červených penách — hádajte, čo bolo?! —
DIEVČATÁ:
Ej,
            Janek, Janek, ty nám len chceš nahnať — —
JANEK:
A už to
            tak, ako že pánboh na nebi — tam vám tonulo jedno mŕtve telo. Bože, a jak zohavenô! tvár
            sa vidieť nedala, bo bola v dlhých vlasoch zakrútená; ruky, nohy obsekané —
            ach!
DIEVČATÁ:
Nerozprávaj, Jane, nerozprávaj, pôjde nám
            vo sne na oči! — Ale Jane, to si musel na zlom kameni stáť, že ti tak mámilo
            oči!
JANEK:
Už či na zlom, lebo dobrom — ale to nebolo
            mámenie. — A sused môj hovorí, že tiež podobnô telo videl — a vraj mala na čele panej
            címer vypálený. — A mne pani Žilinkin kočiš rozprával, že vraj po dvore raz psi ľudskú
            nohu nanášali. — A jeden čas taký morový puch bol v zámku, že všade museli borievky
            páliť. Ale od tých jej komorníc sa nič človek nedozvie — tie, keď im šuchneš dačo o tom,
            iba ťa vysmejú. — — No veď sú to tie — —
DIEVČATÁ:
Ale,
            Bože môj, prečože to ona robí? — Aby vraj peknou bola! No veru, tak krása, to bude ako
            hadova lebo tigrova; či ozaj je taká pekná, Jane, ako hovoria?
            —
PRVÉ DIEVČA:
Ja som ju nevidela, bo sa bojím pozrieť na
            ňu.
DRUHÉ DIEVČA:
Že vraj každého omámi, na koho pozrie —
            aj vraj samého č — — —
            —
DRÁB
(klope na okno):
Zajtra
            šuchať na zámok!
(Preč.)
PRVÉ DIEVČA:
Ach, jak som sa
            strhla!
VŠETKY:
Aj
            ja!
MAŤ:
No, deti, spať — už dnes nič z merania
            noci!
DIEVČATÁ:
Len ešte na chvíľku. —
(Tajne)
— Prelejme si ešte aspoň to
            olovo.
DRUHÉ DIEVČA:
Veď nám ten dráb však
            prelial!?
PRVÉ DIEVČA:
Ja som si na
            Luciu…
TRETIE DIEVČA:
A čože sa ti
            ulialo?
DRUHÉ DIEVČA:
Veď už len povedz, veď je už
            deviaty deň preč, už môžeš!
PRVÉ DIEVČA:
A veru taký
            klací nôž —
DRUHÉ DIEVČA:
Tvoj bude
            mäsiar!
TRETIE DIEVČA:
A mne topor
            —
ŠTVRTÉ DIEVČA:
A mne valaška
            —
DRUHÉ DIEVČA:
Tvoj bude tesár, a tvoj vari z tých
            hôrnych chlapcov dajeden. A mne sa nič; moje všetko olovo na samé perly sa
            rozprsklo…
ŠTVRTÉ DIEVČA:
Á! — to bude dáky zlatník
            —
MALIČKÁ:
A mne sa ulial venček
            —
ŠTVRTÉ DIEVČA:
No ty ešte slobodná doma
            ostaneš.
JANEK:
A tebe, Anička, šabľa? — Či nie, veď je
            tvoj vojak.
ANKA:
Uhádli
            ste!
JANEK:
A kedyže ti už
            príde?
ANKA:
Písal mi, že už napozajtre.
            —
JANEK:
No to potom budeme len mať pri ňom veselé
            priadky! —
VŠETCI:
— Dobrú noc!
* * *
Charakter protipostavený zlému:
detinská dúvera ku všetkému;
dobrota; čistá, veselá vôľa,
súcit ku celému tvorenstvu…
Jaskyňa, pred ňou krížne cesty
Mala som milého, už ma nechce,
už s druhou, neverný, spolu šepce.
Poraď mi, poraď mi, čo robiť mám —
bo zomrem, jak mi on nepríde k nám.
:(Spálené tvoje… Tri vlasy spáľ!)
Daj pod prah dva vlasy, keď pôjde z kostola
a láska bude zas jako predtým bola.
Daj do úst kamienčok zo srdca hrdličky
a bozkaj ho tri ráz, vo sne, pomaličky.
(Musel milý maširovať —
už rok piaty doplnený,
nakázal mi nič banovať —
a milého ešte neni.
Sľúbil sa mi, že sa vráti,
kým sa minie rôček piaty.
Chcem ho vidieť, kde je, čo je,
bo uvädne srdce moje.)
Milý mi na vojne už tri letá
ten iste už na mňa nepamätá.
Chcela by ho vidieť, kde je, čo je,
bo ináč uvädne srdce moje.
:(Pridi zytrá…)
Na rozcestí o polnoci
doženú ho moje moci.
Mŕtvej hlavy živé vrenie —
mŕtvych, živých jednak ženie.
Nešťastný muž môj človek —
prepil mi, čo mal koľvek.
Ach, na ten peniaz zlatý —
prosím ťa, daj mi raty…
:Pred Ďurom, keď slnce dolu sadá,
odrež s ním spakruky hlavu hada:
kam len dáš, zač len dáš peniaz zlatý —
on sa ti naveky naspäť vráti.
Milá ma už nechce, že som malý…
:Pozeraj na takú do povaly.
Mne milý lásku už vypovedá,
nič po nič, len za to, že som bledá…
:Rosou sa umývaj za svitrána
a budeš ako tá zora ranná.
Mne skapal prstienok…
: — — — krúť sito! — —
Synčok môj klania má, spať nemôže,
iste doň bosorky dali nože…
:Tak je tak, tak je tak, namôjveru,
ony ich spolnoci len von berú.
Spolnoci tri muchy keď preč zletia
prežehnaj ľavicou tvoje dieťa.
A zapáľ sviečočku posviecanú,
ony sa k nemu viac nedostanú.
Ja by chcel poklady,
otvárať zámky,
neviditeľným byť!
:Kvet jánový,
prst zo šibenca,
srdce z netopiera…
Dáme ti, dáme,
čo len sami máme
z našich prajných rúčok
zelený púčok
zelený háj! — —
Predo mnou blysk, za mnou mrak,
nech ma nezrie žiaden zrak! — —
Syn ľudu (v tábore)
Čo by bol synom Kaina —
slúžiť, otročiť.
Od tisíca rokov potiť sa,
trpieť, liať krv za druhých —
a neznať sám seba! — To
mnoho; — Kto vystaval pyramídy,
vytvoril brány, sochy, chrámy,
kto vil vence nesmrtnosti
hrdinov i bohov? Kto živí, chráni
tých, ktorých sláva dedictvom je?
A čo máš za to, synu ľudu?
Dedictvo tvoje bieda,
opovrženosť a zapomenutie; ale máš,
to máš, čo iní nemajú: nevymieraš. —
Si nevykoreniteľný, si
sám jediný, ktorého osud nezvládal,
ktorému smrť neodolala.
Slávni mocnári jak tône
zachodia — a ty jak more nevyvážiteľný —
v tebe večne trvá
(jak rieka tečie)
ten pratok z raja
oživujúci ľudské pokolenia.
V tebe kal sveta sa stroví,
ty žily sveta čistou krvou
naplňuješ. — (Ty veľký, mohutný)
A — otrok. — Ty nosíš koráby
národov pyšných, celé poklady
sveta na chrbte tvojom —
myšlienky i bohatstvá ducha tebou
plavia sa. — A ty zavše ten,
čo si bol: veľký, mohutný,
seba neznajúci otrok. —
Oj, ľud, ľud — čis’ ty bez ducha
od toľkých čias,
že tak nemôžeš prísť sám
k sebe, — nemôžeš poznať sa.
Už čo bys’ bol potomkom Kaina,
skrze zjavenú Milosť bol by si
oslobodený od dedičného hriechu:
odvtedy doplňuje sa dvetisíc
liet — a tys’ tým, číms’ bol —
zatratený… —
Kto sa to pletie
pomedzi ľudí,
jak srdce zvona zboka nabok.
Kdekoľvek kročí, všade blúdi,
jak mútny z prívalu potok.
Roztrhal srdce citami,
prse pohubil vzdychami,
oči vytočil slzami,
z človeka ostal tieň samý.
Teraz bez srdca, bez očí,
nemý — temný sa tu točí,
sám medzi ľudstva hromady
(hľadajúc život svoj mladý).
Neznáte ho? No znali ste ho za mladi,
keď spievajúc šiel domovom —
(keď zakliate Tatier poklady)
srdcia i dvere jak bájne hrady
otváral on tajným slovom. —
Teraz neznámy… —
* * *
Jedno očko sa mi smeje,
a to druhé slzy leje —
a to srdce samo nezná,
čo sa to všetko v ňom deje.
Štedrý večer
(Dieťa sa nám narodilo
Haleluja)
Nesieme vám chlieb so soľou —
užite ho s dobrou vôľou.
(Porekadlo)
Hmota kométy —
prvok s prvkom šírou priestorou
hrá si; —
ale keď Moc, čo všetko spojí,
stiahne prvok ku prvku spolu
v jednom kolu —
utvorí z nich tvar, teleso, jeden smer,
jeden cieľ všetkým… —
* * *
Dva holúbky sedia
v zelenej úboči,
nazdal som sa, milá, že to tvoje oči.
Dve vatry svietili na tom šírom poli,
či to tvoje oči, milý môj, neboli? —
* * *
Tu junáci
v každej života podobe
chcú byť veľkými bohatiermi a nemajú odvahu
čo len prst si v krvi nevinnej omočiť:
chybuje im zlosti.
Ospravedlnenie.
Zlo sa samo seje;
keď zle robíme, to učíme len druhých zle robiť;
a jaké právo osobujeme si my k tomu, také oni tiež
osobovať si môžu;
a koniec tomu pre nás i pre celý svet: boj a smrť.
Prečo Boh nedal človeku nedotknuteľné telo?
Dobrý je bez ochrany; ale aj zlý podobne.
Teda tá istá rovnováha, ako keď by aj jeden,
aj druhý obrnení boli.
Pri prvšom spôsobe je širšie pole konavosti rozumu,
ba cit len takto môže úlohu svoju konať;
cieľ vedenia a pokroku len takto možný.
Bájoslovné spevy
(K Čachtickej panej, prostonárodnie)
1. Triolet (variácia)
ZBOR:
Daj, Bože, slnca!
Zabijeme jalovicu,
dáme tebe polovicu
do nového hrnca!
Daj, Bože, slnca!
DETI:
Daj, Bože, slnca!
Kým sa trošku poihráme,
potom ti ho zase dáme
daj, Bože, slnca!
MUŽI:
Daj, Bože, slnca!
Dajže, Bože, deň šťastlivý,
na tie naše rodné nivy —
daj, Bože, slnca!
STARCI:
Daj, Bože, slnca!
Nech sa stará krv zohreje
vidom deja a nádeje —
daj, Bože, slnca!
ZBOR:
Daj, Bože, slnca!
Zabijeme jalovicu,
dáme tebe polovicu,
do nového hrnca:
daj, Bože, slnca!
2. Pieseň jarná
ZBOR MLÁDENCOV:
Tečie voda studená, studená,
po nej tonie Morena,
hej, v more, v more, Morena!
Už sa pažiť zelená, zelená,
po nej kráča Živena,
oj, živá, živá Živena!
Sem sa, chlapci, dokola, dokola,
seje kvety Ďunďola,
ej Ďunďa, Ďunďa, Ďunďola!
Sem sa, chlapci, za rána, za rána,
poďme vítať Vajana,
oj, Jana, Jana, Vajana!
Tria belbozi idú k nám, idú k nám,
stavajme im slávy chrám,
ej, slávy, slávy, slávny chrám!
Čo nám nesú? Tri kvety, tri kvety,
a v tých kvetoch tri svety,
ej, svety, svety, tri svety!
3. Ihra na kráľku
(Dva zbory mládencov a diev)
ZBOR 1.:
Hoja, Ďunďa, hoja,
poslala nás kráľovná (kňahyňa),
hoja, Ďunďa, hoja!
ZBOR 2.:
Hoja, Ďunďa, hoja,
načože vás poslala?
ZBOR 1.:
Pre tri vozy kamenia.
ZBOR 2.:
Načo vám to kamenie?
ZBOR 1.:
Zlaté mosty stavati.
ZBOR 2.:
Kam tie mosty povedú?
ZBOR 1.:
Hej, od mora do mora.
ZBOR 2.:
Čo za morom?
ZBOR 1.:
— Zlatý hrad.
Sólo — recitatív:
A v tom hrade? Pri výhľade:
Zlatovláska zlatom pradie.
Nocikrása tká i snuje,
Hviezdočelá pristrihuje,
Ružoprstá šaty šije,
Žiaroslava vienky vije,
Rosulienka jaromladá
z diamantov partu skladá —
a tá kráľka sedmikrása —
pred zrkadlom pozerá sa.
DUETTO:
Hoja, Ďunďa hoja,
už sú mosty hotové, hotové
i šatôčky slnkové —
hoja, Ďunďa, hoja!
Hoja, Ďunďa, hoja,
vitaj, vitaj, zavítaj,
sedmikvetom prekvitaj,
hoja, Ďunďa, hoja!

--- KAPITOLA 3 ---

II. Zločiny
Obsah
II./1. Vidiek pred zámkom
II./2. Macocha a sluha
II./3. Mať a macocha
II./1. Vidiek pred zámkom
Váh — lúky, háje — zbory diev i mládencov. (Podvečer)
Scéna predpovedajúca nespokojnosť poddaných — slobodný prechod.
ALŽBETA
(dumá):
Vzkriesenie!
            Vzkriesenie! Svet celý ožíva. Čujem novoobiehajúci prúd života riekami, rozviazané
            jazyky hájov. — Vidím ťa, omladnutá zem! Kvet za kvetom pučí nový na zelených luhách.
            Vzkriesenie! a život striasa putá! Prúd čerstvý, nový, riekami sa ženie… jazykom háj
            rozviazaným. — Hoj, šťastnás’ zem ty! — ty mladneš čo rok znovu! — A ja?
(Čuť spev, hry — Hoja, Ďunďa, hoja!)
(I deti tvoje — tiež s tebou ožívajú! A tá šťastná zem — to otrokyňa moja! Tie vrchy,
            rieky, nivy, ožiarené jarným slnkom, hore i dolu Váhom, kam čiahne oko: to moje! Tie
            viesky biele, plné džavotu života, jak kŕdle pasúcich sa husí po nivách zelených
            šumiaceho Váhu! I zámky tie plavé nad nimi jak sokoly — všetko moje! I tvory tie, dolou
            i riekou hemžiace sa novou silou i tešiace sa životu — to všetko žije z milosti mojej! —
            — A ja?!)
DORNA
(vchodí):
Jasne
            veľkomožná pani — —
PANI:
Poď, poď a viď! (Ach, krásny
            ten májový svet! Tú omladnutú zem!) Tú krásnu zem! Kde? Ha ha ha — —
            —
DORNA:
(Ach, krásny, krásny je on, ale…) — Keď mám
            krásu vidieť, obrátim sa k tebe, veliteľka moja!
PANI:
Nešiaľ, nepochlebuj! — viď ten život nový — —
DORNA:
Krása i život ten — to len tôňa tvoja!
PANI:
Nešiaľ!
            Vidíš tu šťastnú! tú novo mladnúcu zem — —
DORNA:
— —
            otrokyňu tvoju? — Vidím —
PANI:
Tie vrchy, rieky, nivy,
            ožiarené jarným slnkom —
DORNA:
— Kam čiahne oko: to
            tvoje!
            —
PANI:
Tie viesky biele, jak kŕdle husí na nivách
zelených šumiaceho Váhu, — tie plavé jak
sokoly nad nimi striehnuce zámky?
DORNA:
— — Všetko tvoje!
            —
PANI:
I tvory tie, horou-dolou hemžiace sa,
ihrajúce sa s prácou,
so spevom stierajúce pot z čela? —
DORNA:
To všetko žije z milosti tvojej,
            pani.
PANI:
Áno, to moje; pod rukou mojou dýchajú oni —
a predsa vysmievajú sa malomocnosti mojej.
Všetko, i kraje, i ľud, novozrodzuje sa —
a ja, ich pani? — — Pozri!
(Pozerá sa do zrkadiel)
DORNA:
Ty žiarliš, pani? (Skvieš sa ako slnko nad zemou!)
PANI:
Žiarlim! — bo —
(s rastúcim popudom)
— hľaď! to oko, tie líca — ó,
            hľaď, čo sa to javí na hladine môjho čela?! vidíš?! Vráska —
(klesá)
— —
DORNA:
— Jasne
            veľkomožná pani! — Slnko zapadá, klamne hrá tôňa na zašlých zrkadlách. — — Ony
            klamú.
PANI:
Čo? Ty opovažuješ sa šialiť mňa? Znáš ten
            prút železný?! —
DORNA:
Dovoľ — presvedč sa — tu posiela
            velebiteľ tvoj neklamné zrkadlo, jaké nemá viac nevesta mora. Vôdku života posiela ti. —
            Pi — a pozri sa! —
PANI:
Uvidím, kto klame.
(Pije)
Ale beda tomu!
(pozerá sa
               prekvapená)
— Čo je to?
            —
DORNA:
Vidíš! Oko blýska žiarou nesmrteľnosti,
líca jak snehy hôľ, zapálené zorou,
na čele jasot mladosti! Tos’ ty, pani?
PANI:
Vidím a čujem. — — Šťastnás’ — ale prekliati zradcovia! Preč!
(Šibne po nich
               prútom)
Pod kopyty konskými nech sa rozpadnú v prach —
(Odíde)
DORNA
(sama):
Ha ha ha! Ide to! Mam zvíťazil. Viktória!
(Zberá zrkadlá)
Dolu z
            vášho povýšenia, vy sprostí dvoráci — vidíte, kam sa zájde s pravdou! —
            —
BLÁZON
(sa zjaví):
Čo robíš, moja
            bohyňa? — —
DORNA:
Robím ti
            miesto.
BLÁZON:
Čo — na klinci? Veľká česť pre mňa,
            ďakujem!
DORNA:
Starí blázni sa zhadzujú —
            —
BLÁZON:
— — Áno — a noví povyšujú. Vivat! Ale vieš ty
            čo, ty moje zrkadlo! — Daruj mi tento kúštek z tých starých
            črepov.
DORNA:
—
            Načo?
BLÁZON:
— Chcem sa na seba
            podívať.
DORNA:
Čo si predo mnou, to budeš i pred nimi —
blázon sa všade len bláznom ukáže!
BLÁZON:
Možno, alebo nie. —
(Pozerá sa)
— Á, ale tu, á, tu sa mi zdá, že
            som on; ale do tvojho bájočného klamného oka keď sa nazrem, neviem iste, či som ozaj
            blázon, a či zaľúbený. — (A vieš — prvšia hlavná vec blázna je poznať samého
            seba!)
DORNA:
Ha ha ha! No ale to je predsa div — keď
            blázon poznáva sám seba!
(Odíde.)
PANI
(prichodí so zrkadlom v ruke)
.
BLÁZON
(pozerá sa):
Áno, áno, to som ja! —
(Vše kývne, vše krúti
            hlavou)
PANI:
Čo to stváraš, ty
            hlupoň?!
BLÁZON:
Neznám, ale át pani Dorna povedala, že
            vraj — poznávam seba — —
PANI:
To ešte dosiaľ nevieš, kto
            si?
BLÁZON:
Najťažšie poznať seba. — Svet mi síce hovorí,
            kto som, aj ty mi vysvedčenie isté dávaš; ale svet ako svet — rozdáva tituly aj
            nezaslúžene — a pred jasnou tvárou tvojou každý musí byť bláznom. Čo teda počať, kde sa
            presvedčiť? —
PANI:
Tu — (keď nikomu neveríš) — pozri sa!
(Smeje sa)
BLÁZON:
Ha!
(odskočí)
— to nie ja… to ten — — bodaj sa prepadol — —
(Robí kríž a utečie.)
PANI:
Čos’
            videl? —
(smeje sa)
— — Balámov osol ty!
            —
HELENA:
(Rozkázala si doplniť počet služobníc tvojich:
            Či môžem mať tú česť — šesť panien ti predstaviť do služby — kvety toho nášho kraja od
            Tatry po Adriu —)
PANI:
(Dobre.)
ÚRADNÍK
(vchodí):
PANI:
Čo
            nového? — —
ÚRADNÍK:
Rodina — — — chce utiecť. —
            —
PANI:
Treba ich zlapať a
            okovať!
ÚRADNÍK:
Odpusť — zákon novodonesený o slobode
            vysťahovania ich bráni — neradno je mocou zakročiť.
            —
PANI:
Čo zákon! — — (Mocní zákonov neznajú!) Pavučina
            viaže krídla sokola? — — A prečo chcú preč tí buriči? —
            —
ÚRADNÍK:
Tu je práve vyslanstvo, nech povie. — —
            (Nechce sa im toľké dane platiť.)
KŇAZ:
Vaše vysokorodie
            — —
PANI:
Som kňahyňa! —
            —
KŇAZ:
Jasne veľkomožná pani. — — Osmeľujem sa, rodinou
            splnomocnený, Vašnosti oznámiť, že táže rodina nechce viac vám poddaná byť — poneváč:
            ťarchy nesmierne neni vstave viac bremeno — —
PANI:
On sa
            osmeľuje! — viem, viem! vy ste tí buriči — čo rozsievate semeno nespokojnosti! — Viem,
            viem — vy ste natrúbili tomu pokojnému ľudu — —
(Pieseň morenia. Rodina. Mať a
            syn.)
PANI:
Čo nového?
            —
DORNA:
Stará vraj vstala. — Akýsi vraj mních, či kňaz,
            či vedúch pomohol jej na nohy!
PANI:
Ach, ten
            padúch!
DORNA:
A jak divne! — Posadil ju za vrch stola, a
            náhle ju tá jej patoraj nažobraným chlebom nachovala, prišla úplne k sebe, poobživla —
            pýtala sa na dcéru. —
PANI:
Divno! však jej už hrob bol
            vkopaný — a ona tu! — Daj pozor, aby na stopu neprišla! — —
            —
DORNA:
Oj, dobre naši stoja: naši ľudia jej povedali,
            že si ju vzala k sebe, že bude veľkou paňou, že ju dáš vyučiť i vydáš bohato —
            —
PANI:
A tá — čo na to? —
            —
DORNA:
Oh! malá starosť — zo dvora nesmie von, nikto
            nejde k nej z rodiny, a keď ju dakto vidí, uteká od nej — prežehnávajúc sa krížom. — —
            Lebo sme medzi celou rodinou hneď rozchýrili, že je striga, že je v spojení so zlým
            duchom — ha ha ha! — —
PANI:
Cha cha cha — — a
            deti?
DORNA:
Deti? Aj s tými sa poriadky porobili — všade
            dvere pred nimi zamknuté — ani práce, ani pláce — tie musia alebo tak tancovať, ako sa
            im zahudie — alebo hladom vymrú jak potkany. —
PANI:
A
            ten jej miláčik, čo?
DORNA:
Oj, ten je v dobrých rukách —
            dali sme ho chytiť do vojska. — Tak ho tam dáky Turek s mohylou osobáši — a keď by aj to
            nie — z čiernej knihy neujde. —
PANI:
Len pozor, bo náš
            neznámy tiež nespí! — Tu máš
(podá jej mešec)
, — ty moja pravá ruka
            — choď, zamaž, kde čo treba.
            —
DORNA
(odíde)
.
(Klope.)
PANI:
Vidí sa, že je všetko dobre zatlačené — všetko zahrebené, jak pod… pod zem — a predsa!
            skiaď ten nepokoj? — — — Čo? keď tá celá vec je zrnom: zo zeme von sa vyklíči? — To nie!
            — ale predsa tej noci sa mi tiež zdalo (že som sa kúpala v krvi), že som sa topila — v
            krvi tej prekliatej rodiny — oj, hrúza! — vlny vriacej krvi ma zalievali — a ten šum,
            ten hukot, hrú — —
(Klope.)
— — Kto to? Kto?
MAŤ:
Ja, pani, — mať uväznenej dcéry. —
PANI:
— Ako sa
            opovažuješ? —
MAŤ:
Právom.
PANI:
— Čo chceš?
            —
MAŤ:
— Pravdu.
PANI:
—
            Čo hľaďáš? —
MAŤ:
— Dcéru
            (Spravodlivosť).
PANI:
Ha ha ha! — ty ozaj myslíš, že
            dcéra tvoja tu uväznená? — Kto ti to povedal?
MAŤ:
Moje
            srdce! — — —
PANI:
Blázon! Čo si ty myslíš o mne? Ja,
            hľadže, sa nad tvojou dcérou zľutovala, dala som ju zodvihnúť z prachu, poslala do škôl
            a chcem ju šťastnou a slávnou urobiť. — Vidíš, vydám ju s bohatým
            venom.
MAŤ:
Nechaj ty tú starosť na Boha. Nechaj sebe
            bohatstvo tvoje, slávu i šťastie — dcéra moja ho nepotrebuje. Rodina jej, mať jej, právo
            má len o to starať sa — — tvoje nie naše — tak ako naše nemôže byť tvoje — to nechce
            Boh! — Chceš ju šťastnou urobiť? A znáš ty naše šťastie? — Ty chceš holuba chovať mäsom?
            — Oj, pokrm tvoj nie pre nás. — Preboha ťa prosím: vráť dcéru moju! (Kde
            je?)
PANI:
Utíš sa, starká moja — ja chcem ti dobre! —
            Čože ty, čo tvoja si počne tá celá biedna rodina? — Však ničoho nič nemáte, načo biediť
            nadaromne — keď v mojej kuchyni miesta i jedla dosť!
            —
MAŤ:
Tak! — teda rodina moja určená na to len slúžiť a
            slúžiť — drobty zbierať pod stolom boháča — oj! nie! — Boh rodinu moju neobťažel lósom
            žobrákov; rod môj zdravý — a zdravé ruky samy sebe kujú šťastie! Pani, pusť mi dcéru
            moju!
PANI:
Dobre, ja ti nechcem vnútiť dobrodenie moje.
            Rob si, ako vieš — ty tvrdá hlava! — Dcéru ti pošlem o týždeň, o dva, hneď ako sa z
            Prešporku vráti. Biedi si tam, hyň! Ale podpory odo mňa nečakaj! — A to ti povedám:
            neunúvaj ma prítomnosťou svojou. — Seď v chalupe a nebúr ľud s mysleninami svojej chorej
            hlavy — lebo viem, kto chodí k tebe! Ale oko moje bude nad tebou!
(Odíde)
MAŤ:
A nad tebou oko
            božie! —
(Preč)
* * *
ALŽBETA:
Časy uchádzajú — motýľov roje rednú, i
            ten zjav i spev mladosti zdá sa mi trpkým, odporným; beh krvi hovorí mi to isté, že
            tíchne; vôdka života, po toľkých vekoch hľadaná, raz nájdená, účinkuje len na okamženie.
            Oj, nie je to, nie to, čo má byť. — To slnko májové, čo hýbe žilami zeme; ten oheň večný
            Promethea, oheň, oheň treba!
HLAS:
Z pekla, a nie z
            neba!
ALŽBETA:
A čo by priam! Nuž čo? — nie ja pani? —
            Nemám moc nad sebou i slobodou vôle? Som pani nad životom i smrťou. Kto mi zabráni
            hľadať to, čo mi chybuje? Boh na nebi, ja na zemi!
(Pozerá sa)
Ha!
            čo je to? Oko zablyslo žiarou nesmrteľnosti, — čelo mladosti jasnota zajala, — líca
            skvetajú, — — ha, ktos’ ty? — —
DUCH:
Ja!
ALŽBETA:
Kto? —
DUCH:
— Ty! —
ALŽBETA:
Ach! — Neklam! na ústach kalinových had
            úštipku leží. — Hovor — kto si? Čis’ zlé, či dobré — hovor!
            —
DUCH:
— Ja — Ty!
            —
ALŽBETA:
— Ach, kebys’ ty bol ja a ja ty, ale tak na
            vek vekov!
DUCH:
Chci a — bude!
(Duch
               zmizne.)
ALŽBETA:
Áno, to by stálo za to!
            Žiť musím. — Slávne, nesmrteľne žiť — a čo by priam — — —
II. výstup
DORNA:
Jasne veľkomožná
            pani!
PANI:
— No? —
DORNA:
Posol z Varšavy! nesie dedičstvo — a kto zná ešte čo?
            —
PANI:
V dvorane slávnostné prijatie! —
(Dorna
               preč.)
PANI
(sama):
Otec môj, Štefan, ten žil v moci i sláve, na tróne i na bojisku — jak poloboh — a
            zomrel. — Ale predsa aspoň žije vo večnej pamäti; ale ja, čo jedna ženská? — — Áno, ja
            žena, a hoc aj chcem byť jak Lilith na obdiv sveta nesmrteľná — — — Však tí, ktorí ju od
            otca Adama zviedli, boli duchovia nesmrteľní — teda musia i teraz byť. — Ale
            kde?
HLAS:
Hic et ubique!
(Bátory Štefan, † 1586 13. dec.)
— — — — —
Náboženstvom
, protestantstvom vzbudená, preskočila som až po:
            Boh je svetlom. Tým otvorené moje oči; hmla predsudkov, tiažúca na duši mojej,
            rozplynula sa. Kohút vnútorný odspieval dávno, bo predo mnou deň. Teraz len cítim, že
            som, teraz len žijem; ale preto všetko, čo proti mne: mrieť musí.
Život môj — smrť miliónov! To zákon svätý, zákon jediný, čo uznávam, čo napísala ruka
            večnej prírody na kôru zeme.
Keď ma ty nezješ, zjem ťa ja.
Blbci, podvodníci a surovci — sluhovia moji;
charaktery cnosti, pravdy a všedobra — nepriatelia moji.
V svetle slnca hasnú svetlá druhé.
Kto má moc, má právo (život).
Pravidlo, zákon = istota, pravda.
Tvar = forma, je dač abstraktného; bez hmoty je pustota.
Útvar = tvar zhmotnená; zloženosť: z hmoty, pravidiel a zákonov = istota a
            skutočnosť.
* * *
Hlavná vec:
život zachrániť, — právo života čas donesie.
Rodobranci — vraj:
rozptýlení po horách — pred kurucí a
            násilenstvom zemanstva.
— — — — —
Ukrutnosti a povery pri čachtickej panej, skrze svedkov dokázané:
a) Čarovné zrkadielce, pred ktorým sa aj dve hodiny modlievala.
b) V koryte pekárskom sa v čarách kúpavala, v ktorom potom na koláče miesila, ktorými
            kráľa, palatína a Megyeri Imra otráviť chcela; ale títo to pri prvom okúsení zbadali.
c) Sestra jej manžela, do naha vyzlieklá a medom natretá, musela v lete vonku od rána
            do polnoci stáť, žeby ju muchy a chrobač rozjedli.
d) Dorna a Ficko nožnicami strihali napuchlé telá dievčat a po holom tele bili,
            kliešťami bruchá trhali, takže často možno bolo krv rukami začierať pred paninou
            posteľou. Heslom bolo: „dvanásť sukní dakerej darovať“ — vyšibať ju!
II./2. Macocha a sluha
HEROLD:
Stalo sa to kedysi — minulého leta,
stalo sa to kdesi naprostriedku sveta…
MACOCHA
(Cengá raz — dva — tri. Po chvíli sluha vstúpi):
Ha, ty padúch nad padúcha!
Ty potvora sprepadená!
Ty — —
SLUHA:
— No nač’ to toľké mená —
dosť mi jedno krstné: diabel.
MACOCHA:
— Kdes’ bol?
SLUHA:
— — Nuž pri veži Bábel.
MACOCHA:
Čo?! — čo s tým chceš, ty ropucha?
SLUHA:
Nič! — len sa dívať na teba,
jak pôjdeš ňou hor’ do neba
a — rozplynúť sa od jedu.
MACOCHA:
Pyskom ti vrú s dymom peny,
iskry sype zrak plamenný.
Len čo ti je, ty netrebný?
SLUHA:
Úprimne ti vyznám, pani,
dák’ mi je jak v krivú stredu.
Radšej budem v siedmom nebi
v večných slastiach pochovaný —
slúžiť, padlý na koleno,
jako črv pred Toho trónom,
ktorého už samé meno
v ušiach mojich treskúci hrom:
jak plniť tvoje rozkazy —
a dívať sa na dno skazy!
Vidieť, jako jedna práca
v druhých desať sa obracia,
z kúkoľu pšenica vzchodí,
z pút povedomie slobody! —
(Hodí sa naprostred chyže.)
MACOCHA:
Ha, ty potvora, kdes’ túlaš —
neznáš, neznáš, čo sa robí.
Martin tu — blízko Mikuláš
striasli už putá poroby!
* * *
Mlč! nevidíš, čo sa robí —
pukajú sa staré hroby:
Martin vstal, za ním Mikuláš! —
Stará tu! —
(Sluha — krčí plecma)
MACOCHA:
— — Čo? Ty krčíš plecma?
SLUHA
(stranou):
Každá pieseň svoj koniec má! —
(Úprimne ti vyznám, pani, —
tie tvoje mnohé rozkazy,
tie nás na skazu dovedú. —
Ja nemôžem vždy byť všade,
a kde nie som, tam sa kazí,
na Dunaji, na Tokaji.)
* * *
Ach, a to mnohé behanie,
hneď tu, hneď zas na tej strane.
Kde prídeš, všade dač chybí:
tus’ plot váľa, tam dach padá.
Dogmu zhrýzť zubom pochyby,
upchať, plátať históriu.
Celú genealógiu
pôvodiť až od Arpáda,
zaštepiť do pňa.
(Kto to všetko stihnúť môže?
To je už na popučenie,
aby svet za okamženie,
vybil na svoje kopytá!
Hneď v stolici, hneď na sneme
rozsievať to naše semä —
to nie žart! —)
* * *
(To je do rozpuku, pani,
zveriny byť už tak blízky —
len jeden skok — a je moja.
Tu tvoje slovo prekliate
trhne ma nazad jak svorka —
a mne — prázdne lízať pysky!)
* * *
MACOCHA:
No no, no no! Či si spilý?
Hovor predsa, čo sa stalo.
SLUHA:
Z všetkého nič, abo málo,
len čo darmo márnim sily.
Ani päť percent docela!
Nech to berie jasná strela!
Veď hej — ja čakám — ale ty!
Nech som dobrým! — to ale nie,
celý svet za okamženie
vohnať razom do tvej sieti!
Na sneme — na tom sme doma.
Ale v Martine pohroma!
Čo celý zástup sataní
vopchám do svojej kabani,
čo sa roztrhám na kusy,
to nejde! —
MACOCHA:
— To ísť musí!
SLUHA:
Tak — át na sneme držím reč,
celý zástup éljen kráka:
Tu mi hlas tvoj: „do Martina!“
celý môj koncept pretína.
Čo tu, reku? — ja musím preč.
Našťastie zazrem Deáka,
fúknem mu chytro do hlavy.
Však on tam tú reč dovraví.
Dovraví, ako dovraví.
V Martine šlo už po pesky.
Ale som si ja na boku
zhútal reč dlhú, širokú.
Vstanem raz a začnem česať,
hladiť, strašiť, lúdiť, kresať.
Už Memorandum pišťalo,
už fŕkali z neho triesky — —
vtom čujem hlas tvoj z’ za hory:
„Chytro! zápražka prihorí!“ —
Dobre ma neporantalo?! —
Tak pľuvnem v papier jednému,
vmyknem do rúk najbližšiemu,
a hybaj! vytnem kopytá.
Však to on, chudák, dočíta.
Dočíta, ako dočíta.
Na protest zas — u židáka
chytím sa zbierať podpisy.
Celá sa krčma už baká,
každé ide jak do misy.
Podpisy rastú jak huby. —
Bo kto môj pohár poľúbi,
ten potom kríž len načiara:
Vtom hlas tvoj: „Preč! do kostola!“
z istej ma cesty odvolá
Čo tu? — mihnem na farára,
dám mu fľašku, papier — adié!
Však on to, majster, dopradie.
Dopradie, ako dopradie.
V kostole začnem zhlboka
kázeň krásnu, prenikavú —
hromovým hlasom proroka
mútim srdce, mútim hlavu.
Vtom sa mi hlas tvoj ozovie:
„Na zámok haj! hostia idú!“
A ja, na moju obidu,
musím tak nechať v pol slove!
Našťastie stretnem Árona.
Rúcho mu na krk zakvačím,
na hruď kríž grošom naznačím. —
Však on tam tú reč dokoná.
Dokoná, ako dokoná.
Na zámku hostia tisíci.
Jedia, pijú, karty hrajú —
ja nalievam vína, čaju
v podobe švárnej dievčici.
Zažali sa hosťom tváre.
Štrng brnk! schytia sa toasty:
na zdravie bohyni vlasti!
Hore hu! — sotva zavolá
jeden hore! na vrch stola!
Už ja tam, jak na oltáre
stojím s pohárom peňavým!
Všetkých úctivo pozdravím,
štrngnem vpravo, štrngnem vľavo
i v prostriedok do tretice:
na zdravie! našej trojice!
Štrng brnk! vivat! éljen! bravó!
Nech žije božstvo zjavenô!
Hukot jako pekla na dne,
už len čakám, až sa celý
rákoš ten razom prepadne.
Vtom mi zaznie moje meno:
Hrom a peklo! — blesk vystrelí.
Ja preč! — Hostia padnú dolu —
miesto mňa zrúc kúr i smolu!
MACOCHA
(zamyslená — prestávka):
No no, no no, šibal starý,
čo sa vlečie, neutečie.
Viem, čo chceš, len počkaj málo,
počkaj, až sa nám podarí.
SLUHA:
Tu máš tie tvoje rozkazy!
Rob chlap, čo chceš — to sa skazí.
Ja sám, hoc mám moc čertovskú,
preds’ vždy nemôžem byť všade —
napokon mi, jak Twardowskú,
príde ťa nahať na ľade.
MACOCHA:
Nahať — ha ha! do beťaha!
nahať diablu politiku!?
Či to možno, pane brate?
Čis’ zabudol, môj Bruncviku,
o Sitnianskom konkordáte?!
Tys’ môj! raz nič to blúznenie!
SLUHA:
Či je to nie na zbesnenie,
zveriny byť už tak blízky —
a prázdne si lízať pysky!
MACOCHA:
Kto ti dá rúcha, keď nie ja? —
Kde tvoja druhá nádeja?
Ty proletár! — myslíš, že Rím?
Ha ha, ha ha! —
SLUHA:
— Čert nezhynie!
MACOCHA:
Čušíš, otrok!
(Dupne.)
— Šajtan kerim!
SLUHA
(s posmechom):
Tá ma napokon voženie
do genezaretskej svine!
Ale nie, nie, aždaj len nie,
však ona múdro stvorenie:
ona vie, jak sa svet točí,
ona na koniec pamätá!
Keď príde raz smrť prekliata,
ktože by jej zavrel oči?!
Veď keby tvoje podpory
neboli jak hnilé klady:
ani to horieť nehorí,
ani sa mladiť nemladí!
Opreš sa naň — keď ti treba,
prepadneš a zbabreš seba.
Var’ duch času zatracený,
čo ti vyrval pergameny?
Či deti? tie milované,
z krvi, zo špiku vysané,
čo už kričia všetky na mať,
čo už nechcejú viacej spať!
Abo keď tak nenazdane
deti si svoje brať budú —
počkaj, však ti tie zahudú!
A keď príde ten deň súdu,
ach, ktože s tebou zostane?!
Ak ja nie, pani, ak ja nie?!
MACOCHA
(dojatá — sa premáha — chladno):
Choď! nepleti — pozri deti! —
SLUHA
(odchodiac):
Aha! máš dosť! — do videnia! —
Oj, keď len pomyslím na to:
srdce žiaľom puká vo mne!
(Utiera si oči)
MACOCHA:
Choď! nebreš tu nadaromne.
Preč! zavri okná i brány!
Nech mi to svetlo prekliato
do domus’ môjho nevbije! —
Podus kohúty i husi!
Opoj vôdkou, makovinou!
Posyp zemou z cintorínov
tie nezbedné zemoryje! —
To psô plemä tu spať musí! —
* * *
A na tú človeč sa dívať,
to rodenie, to množenie,
v prachu biedno živorenie —
nemožno — a tá tma rastie,
jak more rastie kolo mňa.
Ja sama na mojom hrade!
Stojím v mojej hrdej dume,
ha, čujem už tu hukot vĺn.
Pomoc! — tu i spustím môj čln
do vĺn! — Je tu ale môj hrad,
prekliaty hmyz, dáš ho nazad!
* * *
Celý môj zámok na husej
labke sa točí —
oddialený od sveta…
* * *
Pozri, čo vrchy sa roztopili,
a môj zámok predsa stojí,
v povetrí! — ale stojí, predsa stojí! — —
* * *
SLUHA:
Pani, čos’ to s tebou robí?!
MACOCHA:
Ach, Bože môj! — —
SLUHA:
— — — Ha ha, ha ha,
modliť sa, keď už oziaba.
Na máš! pani, to ti za to.
Ach, jaks’ milo dívať na to,
jako sa v nej srdce puká,
duša ústma už von kuká — —
(Vystiera si ruky)
MACOCHA:
Ha! — — tiger! ulaž!
SLUHA —
(vrčí):
— Beštia!
MACOCHA:
Kto tu pánom — ty a či ja?
Máš, chlape, sem sa podívať —
(Ukáže svoj diplom)
Čí to rozkaz?
SLUHA
(s utajeným vztekom):
— — — Ergo — vivat!
PANI
(sa vzbúdza):
Kde som, čo sa so mnou robí?
Čo mi to v uchu tak hučí?
Pomoc! z pekla, abo z nebe!
Kde som?
SLUHA:
— — Tu v vernom náručí;
nič sa neboj: ja pri tebe!
* * *
Dosť ešte v svete prázdnych hláv,
dosť pŕs bez srdca, svedomia —
v tých prázdnotách ja stály hosť —
kde Boha niet — všade som ja!
* * *
Chce len sama žiť v obci, v štáte.
Odporuje uznanie osobnej slobody.
1. Nádeja jej: pád panstva v obci, v štáte; lež i tu padnúť musí — bo človek uvoľnený
            ako občan, začne žiť.
2. Panujúci národ; ale k doplneniu slobody človeka ako jednotlivca, občana a
            národovca i sloboda národná prísť musí; tu už niet viac nádeje pre ňu: padne.
II./3. Mať a macocha
„Vstaňte“ — volá — „preboha —
to nebodaj mátoha!“
ZLÝ DUCH:
Čit! — ďaleko do rána,
bobo, abo Morana,
abo Kika túlavá,
čo deti zlé zberáva.
DOBRÝ DUCH:
Vstaňte, deti, ide mať, —
vstaňte bránu otvárať!
ZLÝ DUCH:
Čušte, čušte, fagani,
neznáte hlas Morany?
Nič — to sa vám len sníva —
však mať vaša neživá.
Čušte, deti, čušte ho
až do rána bieleho.
Kto vykukne do rána,
toho hneď zje Morana!
Vraj — že vaša matička!
Dávno na tej trávička!
Dávno tá v hrobe leží —
a čo leží, nebeží! —
MATKA:
Ta či tak tma, ľudia boží?
Deti, či ste to vy, deti?
Hŕba kostí v suchej koži.
Iskra božia sotva svieti.
Tisíc rokov — a tak — malí.
Kde ste, čo ste porábali?
DETI:
My nič nemáme do teba,
a čo sa ty starieš do nás —
my žijeme, ako treba,
máme svojho kúštek chleba,
nepýtame nič od teba —
skiaď si prišla, choď si ta zas!
My máme mať mladú, krásnu —
povedajú, že nevlastnú.
Ale čo nám je tam po tom —
len si nás chová a pojí,
my jej slúžime v pokoji,
bo sme jej dlžní životom.
MATKA:
Za kus chleba, za kus soli,
čo vám spakruky odhodí —
dáte vašu krv, mozoly
a celý poklad slobody —
ZLÝ DUCH:
Choďte! — pozrite na ňu,
na tú starú rašmaňu.
Za ňou posmech, pred ňou strach.
MATKA:
Ta či ja nie vaša mať?
DETI:
Bieda pred ňou, posmech za ňou,
len kde zájde s prázdnou dlaňou?
Z myších koží jej bundička
a na hlave vlasy hadie —
nie, to nie naša mamička.
Skiaď si prišla, choď si tade!
MATKA:
A vy žijete a mriete
na tvorenia plnom svete
bez diel, bez slávy, bez mena,
jako tá chrobač plemenná,
čo sa rodí len — i hynie
za pokrm drahej zverine;
chová, chová: prachom zeme
a napája: vašou skazou. —
Bože! — dobré Slovan plemä
vychovať na zemeplazov! —
Kde pamiatka života?
Jak tie drobné koraly
vás umreté nechali.
A vy čo? — —
Dom môj — modlitby dom.
A teraz čo sa robí?
Padúchov rákoš v ňom!
ZLÝ DUCH:
Preč, preč, vyhnaná mať sťato!
Posmech — pozbieraj to blato.
MATKA:
Tu z piat mojich vyvážam prach,
zavej ho, môj sprievodca — strach!
Vystav vysokú mohylu
slávnemu ich v svete „dílu“.
Z odpadkov tých pomník prvý: —
odpadkom slovenskej krvi!
Spev: Nitra milá, Nitra…
DETI:
Čo to za spev? To spev známy —
striasa srdca hlbinami.
Kto to?
MATKA:
— — Deti, vaša mať,
vstaňte bránu otvárať!
DETI:
Vstaňme, bratia, hučí zvon,
slnce vzchodí, poďme von!
Pieseň znova.
HLAS
(spomedzi detí):
Oj, mať moja, ber ma sebou —
ja syn tvoj, ty mater moja.
Pôjdem s tebou, kde nik nebou,
všetko, čo mám, delím s tebou,
oj, mať moja — oj, mať moja! —
* * *
HLAS:
Vstaňte, deti, ide mať!
Vstaňte bránu otvárať.
DETI
(zo sna):
Ide, ide naša mať,
vstaňme bránu otvárať!
* * *
MATKA:
Dosiaľ bolo vaše naše,
potom bude naše vaše!
A tvoje čo? Para z kaše…
DOBRÝ DUCH:
Na troch vŕškoch kríž sa svieti! —
Objímajú matku deti! —
Zhoď, matko, rúcho potupy,
obleč sa v šaty slnkové.
Pozri — detí tvých zástupy…
MATKA:
Mala som synáčka jediného,
nechaj tú košieľku, to je jeho.
Ach, a tá košieľka vyšívaná,
ostrými šabľami dorúbaná.
A na tej košieľke kvietok tmavý,
to je krv, to je krv z jeho hlavy.
Tri dni som košieľku v slzách myla,
ešte sa košieľka nezbielila.
* * *
A keď mi už zlé duchy, synku môj,
vysušia morením moje žily,
ktože ma od smrti, ktože zbaví?
SYN:
Vtedy ja budzogáň okovaný
zahodím, i strasúc štyri strany,
pripálim na draku v ohňobroni,
ty vstaneš, matička, — padnú oni — — —
Kliatba matkina
(na potvoru)
Potvora —
Všetko na tebe nech bude prekliato!
Svätým nech ti je hriechov tvojich blato —
nepoznaj len to, čo človeka hydí;
nech vlastných zmyslov mam ťa zvodí, bridí;
zrak, čuch, sluch, cit, chuť — jak panskí otroci —
nech ťa vždy zradia, klamú vo dne, v noci.
Cieľ tvojho žitia: život podžierať,
lúpežiť, trýzniť — a strachom umierať.
Kde kročíš, nech tam hrobová je jama,
budúcnosť tvoja nech je vlčia tlama;
v nej sa prepadaj; vidz len to, jak hynieš,
bez zmŕtvychvstania v čierny hrob sa vinieš!
Život tvoj buď len večné umierania —
smrť tvoja smrťou bez zmŕtvychpovstania…
Reč otcov tvojich
, ach, tá sviatosť svätá,
z domu tvojeho bude von vyhnatá.
Hlaholom sladkým viac mať svoje diťa,
podvršťa biedno — neuhlaholí ťa.
Nemluvný budeš bez materskej mluvy,
hovor tvoj bude jak šum homoku.
A miesto piesní divé hulákanie.
Miesto povestí — Bohu sa rúhanie!
Ešte jedna pieseň v duši mojej zneje
Ešte jedna pieseň v duši mojej zneje,
ešte jedna hviezda nado mnou sa skveje.
A ja tú pesničku mej milej zaspievam,
a ja tú hviezdičku mej milej na hrob dám.
(Keď tá pieseň stíchne a hviezda dohorí,
vtedy mi v jej tvári nové skvitnú zory.
Keď tá pieseň zhynie v šírom cintoríne,
vtedy sa mi duša v jej piesni rozplynie.)
Však keď tá pesnička cintorom odzneje,
vtedy moju dušu jej pieseň oveje.
A keď tá hviezdička na hrobe dohorí,
vtedy mi z jej tvári nové skvitnú zory.
Spievaj, milá, spievaj, už môj hlások hynie,
nech sa moja duša v tvej piesni rozplynie.
Svitaj, milá, svitaj! — už mi ten svet tmavý —
nech ma už osvieti ten deň tvojej slávy.
(Ešte jedna pieseň v duši mojej zneje,
ešte jedna svieti hviezdička nádeje…)
Ešte vtáča nespievalo,
ešte ani nesvitalo:
už krvavé vyšli zory…
Jajže Bože — horí! — horí!!

--- KAPITOLA 4 ---

III. Súd
Obsah
III./1. Iskrice ku Čachtickej panej
III./2. K epilógu
III./1. Iskrice ku Čachtickej panej
Tma u nás…
Tma u nás, — sám Boh snáď už nevidí, čo sa robí:
zem trasie sa pod nohami, otvárajú sa hroby,
umrlci na svoj’ vlastnom hulákajú si kare,
vlci pastierov vytím zbúdzajú v košiare,
psi mlčia, krt slepý nečujúc nič blížiacej o potope,
ryje, urputne ryje, — svoj vlastný hrob si kope;
býky do výšky nás dvíhajú pýchy rohy,
silou-mocou staväjú nás hore na nohy;
do kriku nútia nás, brať našu duria zo sna,
Samsona pribíjajú za vlasy o krosná;
do rúk nám tisnú sami mučenej pravdy zbrane:
Dobre! my tu! — staňže sa vôľa tvoja, Pane!
Ctibor (Lovec)
(1410 — 1434. Z považskych povestí)
Sen Babylonu
Kliatba (Renegátovi)
Ty Belzebuba vybrals’ si za boha:
úlohou tvojou buď červa úloha.
Z odpadkov iných živiť budeš sa ty
a meno tvoje: špata nado špaty!
Kráľovstvo tvoje: smetisko hniloby,
paláce, chrámy: záchody a hroby!
Veľkosť podrývať spásou tvojou bude,
čistotu škvrniť a váľať sa v brude.
Utekať musíš od vody, od svetla,
stíhať ťa budú: kadidlo a metla.
A keď ťa vlastný život tvoj ukoná,
v zúfalstve zdochni smrťou škorpióna.
A po tvej smrti nech sa ti dostane
ošklivosť sveta, kliatba, pošliapanie.
Bez súdu súdia nás
Okúvajú svojimi zákonami,
a my? — mlčíme.
V chalupy, chlievy zavreli nás, —
i jazyk — ach, i oči, svetlá božie.
Deviatu kožu nám zdierajú,
článok za článkom režú telo naše,
a my? — mlčíme.
Slina posmechu na tvár letí nám,
na hlavu našu blato utŕhania,
žlčou poja vyprahlé duše naše,
pred zrakom nám stavajú šibenice,
Hámana zberba huláka,
a my? — mlčíme.
My mlčíme — gazdujú oni,
my postíme — oni fašiangujú:
oj, krásny tanec tvoj, Herodiádo,
krásne steleš si, lady Macbeth!
Ach, Pane, pohliadni, Pane!
Páč, život náš večné umieranie!
Či ešte nie dosť pysky vraha sa penia?
Čo chybí ešte do miery utrpenia?
Vyliata má byť ešte i krv nevinná
vražobnou rukou Kaina?
Obeť chceš? — nuž nechže sa vôľa tvoja stane —
len potom vojdiž v súd, v súd spravodlivý, Pane!
— — — — —
Čo nás bijete?!
— či my vina,
že tak veliká naša rodina?
(Ktože za to môže,
že tak veľké na nej požehnanie Božie.)
Čo nás bijete? — či to našou vinou,
že meno naše nad mená všetkých zeme synov,
že ono k slávnym činom hor' dvíha nás…
Čo nás bijete? — či vás to bolí,
(že inším hlasom jak vy vzývame),
že delia nás rečí našich hlaholy…
Čo nás bijete? — že my nie vy?
(že iné naše mysli i spevy,
že rozdielne naše cesty?)
Ktože za to môže,
že rozdielne dary božie —
veniec pletie sa z viacej krás.
A vy za to bijete nás.
Čo nás bijete? — že žiť chceme! —
Kto trávu po Ďure vbije do zeme?
Kto kvitnúť v júni ružiam zabráni?
Kto spievať vtači v ranný čas? —
A vy za to bijete nás? —
Vyženie Boh Kaina z zeme tej,
ktorá pila krv Ábela.
Čo nás bijete? — že sa ľúbime (svoji)?
Ktože rozlúči, čo raz Boh spojí. —
Kto nezná, že krv nie voda.
Povedzte, kto koho z ľudí
pre lásku bratstva odsúdi
lásky všemocná sloboda?
Kto neuctí zákon všehomiera,
ten obraz boží zo seba zotiera.
* * *
{
Neboj sa!
sväté jeho zákony…
Na počiatku jeho zákony
písal rukou sám Hospodin!)
— — — — —
Nech zomrie syn slova!
Kam kráča, to zem naša,
naše tri vrchy, naše štyri vody,
jeho kríž!
Nech si ho nesie — na Golgatu!
Ukrižuj, ukrižuj!
„A vina?“
On zvodí ľud — on zradca štátu i cisára.
„Máte zákon!“
Zákon náš: ukrižuj! —
Kriste, Synu Boží!
Tys’ zomrel za hriechy sveta — —
On najmenší — zo synov prachu —
nevládny ešte, neumytý —
a jeho volíš za obeť — — —
(Zomrieť hotujs’ ty syn slova!
„A kde vina Ábelova?“
Tys’ oprel sa o zákony,
kráčaj pred súd, ten pokonný!)
— — — — —
Vražda! vražda to,
Bože môj!
Vražda, vražda to, a nie boj!
Nože, šable, pušky, strely,
zo všech strán naň vyleteli,
na bezbranné pachoľa!
Mri, nevoľné stvorenie,
zomreť, zhynúť, to tvoj cieľ;
mal’s právo na narodenie,
no právo žiť nie tvoj diel.
Krv vylial Kain svojho brata;
vycedil Herod neviny
krvi prúdy.
Krv vylial Žid Syna človeka.
Prúd zatratenia i spasenia.
Achab a Jezábel.
* * *
Nech si mordujú,
režú úd po úde,
nech rozsekajú na márnučké kúsky —
vtedy len celé, čo Boh spojil, bude!…
Čí to tam…
Čí to tam v rumoch stojí dom?
Čiaže to rakev leží v ňom?
Čie sa to deti po dedine pletú
na posmech celému svetu?
To tvoj, národ môj, pustý dom,
to rakev matky tvojej v ňom,
to deti tvoje — tvoje potešenie —
na smetisko vyhodené!
Rád by ja…
Rád by ja činom ožiarené čelá
venčiť — Bože môj — ale pusto všade!
Nekvitnú kvety po tom rodnom sade,
Dodola ku nám ešte nedospela.
Len viera slnkom nech tú pôdu zhreje,
a vôľa dobrá jarným vetrom veje:
životná sila zahrá v mŕtvej hrude,
i čoho nieto, to dá Boh, že bude.
Znáš-li
Znáš li kraj ten — kde večný máj,
kde vavrín zelený,
kde slasťou dýcha mach i háj,
jak harfy ozveny?
Ta by ja chcel s tebou, ta ja,
do tohoto tiahnuť kraja,
do myrtových tiení!
Znáš li kraj ten, kde hruď zeme
objali nebesá,
kde tvorstva všeliké plemä
piesňou slasti plesá?
Ta by ja chcel s tebou, ta ja,
do tohoto tiahnuť kraja,
kde slasť neminie sa!
Preč sťato!
Ta ma nes, ta, koníček môj plavý,
ta na druhý bájny svet —
v svet srdca, dobrých duchov,
kde nemožnosť hradbami stojí,
kde čo dobré neumiera,
kde čo pekné neošpatnie,
kde čo pravé neprepadne,
kde čo slávne nezahasne;
krása kvietkami prekvitá,
dobré city rosou sa trblietajú,
jedným slnkom hraje, ligotá sa všetko,
jednou piesňou vtač i duša rozplýva sa v harmónii,
kde dobré nad zlým víťazí — — —
Schytili ma…
Schytili ma žrebce života,
zastať, obzrieť sa nestačím —
celý svet sa mi len tak mihotá:
letím, letím, a kam, za čím!
Ha hó, ha hó! vy bujné sily,
nechcem ja prejsť len tak ten svet:
z kolísky rovno do mohyly,
ani ľúbiť, ani trpieť. —
Či tá žiar v srdci len tak zhasne?
Len tak zájde zrak sokolí?
A dielo božie také krásne,
a národ drahý — v nevôli…
Váh
Do sveta ide syn výšok,
syn holí a blankytu,
neba rosou napájaný,
piesňami kolísaný dobrých duchov,
kŕmený materským mliekom,
bájočnými povesťami. —
Odostrú sa hmly opony:
Ach, či krásny ten svet boží! —
Mamko, ta ma čosi tiaha.
Idem, idem do sveta.
Ide, kráča mramorami,
ihrajúc sa kvietočkami.
Čím diaľ to viac rastie.
Mohutnejšie jeho skoky —
i zvučnejšie jeho hlasy —
ihrá sa už s kameňami,
už priepastí nehrozí sa,
jedle jak konope trhá. —
Ktože mu v cestu zastane —
na dol, na dol, na rovinu.
Všetky sa najprv dívajú,
potom chcú staviť divocha.
Márne hate a urpíny —
on si ide spievajúci
po kvetnatej doline. —
Od úbočí, sprava, zľava,
družias’ k nemu drobní bratia.
Spolu poďme, spolu všetci,
beda tomu, kto odbočí.
Škoda, keď daktorý zhnije
po mlákach i kalužiach,
po piesčinách — víchrov korisť…
Púť
Kamže, kam ľud môj?
Kde cieľ tvojich snáh? —
Pod krytou hlavou, vážnym krokom,
kamže speješ ty, živý Váh?…
III./2. K epilógu
Čo to za spev? — Čo za zbor? —
— Videls’ synu už Váhu prameň? Ten prúd perlistý, nesúci sa von sám sebou z tajnej ríše večných snehov i oblakov. Čistý, bez hlienu, on bez črvočí; — ihrajúci, šumejúci, spúšťa sa smelo v hĺbku tušených dolín.
A kto vidí v ňom Váh — kto žilu srdečnú Slovenska?
Tak malý — a celú velikosť mena sebou nesúci.
Zastavte ho! a zastavíte i prúd života nášho. —
To zbor ten, to jeho spev! — —
* *
(V Čachticiach 1847 —
1-vô zhromaždenia Tatrína!)
* *
(Alžbeta. Duch. Zjavenie)
(Večer pri západe slnka. Zbor diev. Zneje chór)
ALŽBETA:
(Prvší máj!) — Vzkriesenie tu! Svet nanovo
            odieva sa v nové sily, v nové krásy. Čujem novoobiehajúci prúd života riekami, hájov
            šepot i spevy. Vidím ťa, omladnutá zem! Kvet za kvetom puká nový na zelených luhách —.
            Hoj, šťastná ty zem! ty mladneš čo rok znovu — tys’ predsa len otrokyňa moja! A počuť
            spev: „Hoja, Ďunďa, hoja!“ — čo i tie s tebou ožívajú? — — A predsa len poddaní moji —
            ja pani?
(Pozerá sa do zrkadla)
— Kvet, kvet tvoj, zem, najdokonalejší - vädne.
— Čo? — Kto to hovorí? Nie, nemôže zvädnúť, bo taká vôľa moja. Ten duch, to slnko,
            ktoré teba novo mladí, to dostať, a ja tak, jak ty — nesmrteľná. A čo je rozum, vôľa,
            moc?
(— Pozerá do zrkadla. — Zjavenie. —)
— Ktos’
            ty?
DUCH
(v podobe jej obrazu):
— —
            Tôňa tvoja.
ALŽBETA:
Ja to? — Oko jak deň bez slnka — na
            čele chmúry časov, líca zvädlé — ha, čo je to? to nie ja. — — Ktos’
            ty?
ZJAVENIE:
— — Tôňa tvoja —
            —
ALŽBETA:
Klameš! — — (Obraz ja nemám) — Ty cigánsky
            podvodník! — Ach, ale čo — veď sama cítim, že dni
            moje…
* * *
PANI
(zamyslená):
Smrť! — Súd! — to dve hrozné slová!
jak kvapky vriace olova,
padli hlboko mi, hľa — tu!
Kto mi ich z duše vykrojí?
Ratujte, dedovia moji!
Vy ľudstva hrdé kryštály —
či ste sa vy smrti báli? —
— Preč prázdne slová, preč smeti!
Hlúpstva — však mám masť života!
Čo sa máš báť? — Dar Satana!
Čo? — Z krvi nevinných detí.
Kto? kto mi to tu šepotá?
Tys’ to, červ? ach — kde obrana
(láme sa dedov obrana).
Smrť — — —
— — — — —
Srdce mi stydne!
Čo mi to tŕpne v uchu?
(Hriechy)
Čo je to?
Svetlo moje zhasína — tma, všade tma! —
kto zhasil lampu moju?
Tma, a predsa vidím — vidím seba — ach, preč, preč!
prekliato zrkadlo! — hrozím sa môjmu obrazu.
Tvár moja čierna!
Krv, krv zo všetkých strán! —
Oko ju vidí, ucho počuje.
Krv — nuž čo sa jej bojíš — však to obyčajná kúpeľ tvoja! —
Všetka krv vyliata od Kaina až po mňa v jedno more spája sa —
okolo mňa — počujem jej zemou otriasajúci hukot —
vidím jej zjašené luny, jak dračie pazúry —
a predo mnou hrtan bezodnej priepasti. —
Rata! ľudia —
povodeň krvavá valí sa na mňa!
— — — — —
Ach, jak clivo mi
— pustý ten svet celý —
a kdeže ľudia z neho sa podeli?
Ja sama na ňom — hu! jak strašno to tu…
* * *
Ľudia, kdeže ste?
— povedzte mi, kto ja? —
Čachtická pani? — a kde tá moc moja?!
Vo troch krajinách ona rozostretá,
rozpráva o nej päť čiastok si sveta.
Hja, darmo, všetko sa na svete mení —
blázni — takú moc nezvrú štyri steny!
Kto by tú zavrel? — Kto tak mocný iný? —
Zákon? Nezviažu orlov v pavučiny! — — —
Ja že vraj pani? — Vravím vám, to klamy: —
biedna, nevládzem vlastnými údami.
Drž mi zrkadlo! — ty stena plesnivá,
(S iróniou)
nech sa tá „pani“ na seba podíva. —
(Obzerá sa)
Ha ha ha!, že ja vraj Čachtická pani!
Ten obraz vyschlý, vráskami zoraný.
A z neho vlasov šedivých tisíce
visia jak vpité, hrozné vretenice!
Ha ha ha, blázon, čo ti to napadá —
veď tá Čachtická pani večne mladá;
však o jej krásnej, jarolícej tvári
piesne spievajú králi i cisári. —
Žobráčku dáku — vy holomci spilí,
nie ten kvet krásy ste tu zatvorili.
Páčte tie žlté líca, oj, páčte len na ne,
či sú tie kedys’ krvou umývané?!
Nie, nie! — ach, beda! ja biedna starena! —
za tú nevinne svetom uväznená!
Hriech, hriech
nevinných takto moriť ľudí! —
„Oj ktože teba zo sna hriechu vzbudí! —“
Čo sa ozývaš, ty hluchá podlaha? —
Kto je tu hriešny? Kto sa smeje: „Ha, ha!“
Ja trpím za ňu — nevinne mučená,
za všetky prešlé, prišlé jej plemená,
a neznám, kto som? — — „Ty si to, ty si to!
na čele vraha meno máš vyrytô!“
Nie, nie, prosím ťa, nehovor, nie to ja —
pozri, jak čistá tá celá tvár moja!
A na čele? — ha! — oj, stena prekliata,
tys’ ma obstrekla čerňou tvojho blata —
musím to umývať —
(umýva)
ach, beda, prebeda!
Tá škvrna zmyť sa z môjho čela nedá,
(celá mi černie — černejú i ruky:
hovorím! beda mi! — oj, prekliate muky!)
HLAS DUCHOV:
— Hriechy zmýva
voda živá
(no hriech krvi len krv zmýva).
Čo si to zrobila?
PANI:
Nešťastná hodina!
To hlas, čo kedys’ volal na Kaina —
(oj, kto ma pred tým hlasom oslobodí? —)
Oj, zmilujte sa nad mnou, tvorom biednym.
Skryte ma steny, skry čierna zem pred ním!
Hukot sa blíži — ha! svet krvou plný —
(a nešťastného v biede všetko nechá — —)
valia sa na mňa rozjažené vlny…
(Omdlieva)
HLAS DUCHOV:
Komu Boh dá živej vody
ten sa smrťou znovuzrodí —
živé je, čo mŕtve bolo!
Sem sa, biele panny, v kolo!
(Dvanásť bielych panien sa zjaví —)
Sláva Bohu, Boh veľký je!
(Do rúk ruže i ľalie —
obstúpte ju dokola,
že by sama nebola.)
Čo mrelo, nech teraz žije.
Čo kvílili, nech sa smejú —
bielym múrom obstúpte ju.
Vašich tvárí jasná žiara
nech jej večnú noc otvára.
Šuchot vášho belorúcha,
nech jej duši hromom búcha.
(Tak Kaina pyšná dcéra
smrťou večnou nech umiera.)
Na život váš pyšná dcéra
nech díva sa — a umiera.
Neschádzaj sen na jej oči,
hrob nech zíva kade kročí.
V oku voždy hriech a vina,
v uchu výrok Hospodina.
(Duša nech pod ťarchou stená
vekvečného zatratenia.)
Dychy vaše nech jej budú
archanjelskou surmou súdu.
Srdcebitie vaše čo deň
nech jej hučí jak povodeň.
Korienkami nech moc živá
kameň srdca jej rozrýva
zôkol vôkol smrti tieňa,
pred ňou priepasť zatratenia!
— — — — —
Svet moci tvojej
neohraničený
bude zakliaty v štyri úzke steny!
Dostihne let tvoj — orlica — olovo,
moc tvoju zroní jedno pravdy slovo.
Do prachu budeš z oblohy zronená,
hviezda-bludica pyšného plemena!
Za živa budeš v hrobe pochovaná —
a pomník: kliatba i večitá hana.
Zrieť ti nebude ani kúštek neba —
vidíš len tmu a hriešny obraz seba.
Vidíš červami obsypané telo,
kým z kostí tvojich neopŕchne celô.
A oko tvoje nech nič viac nevidí,
jak hriechov vlastných nezbedné ohydy.
(Umierať budeš na červivej loži,
umrieť ti nedá veliký súd Boží.)
Vo vlkolaka budeš premenená,
kým krv svojeho nevysieš plemena.
Keď posledného ruka tvá zaškrtí,
vtedy až zomri smrťou večnej smrti.
Až pokonného keď budeš sať vnuka —
srdce ti jeho nech prerazí ruka.
(Až ti pokonný vnuk tvoj vo tri razy
brezovým kolom srdce neprerazí.
A potom precíť — viď seba v zrkadle,
nech vlastných hriechov obraz ťa dobíja…)
— — — — —
Smrť ti nežiadam,
ži si, ži
umierajúc strachom pred smrťou nad hrobom;
kým telo tvoje jak opuka z kostí neobpadá,
kým z krvi cudzej v tebe kvapka bude!
Potom, keď budeš kostlivcom,
buď sama smrťou tvojich detí —
vampírom saj krv — svojich nádejí,
až posledný potomok tvoj
prerazí rohom tvoje novorastlé srdce —
vtedy precitni
(v hriechu tvojom),
a ním preklatá zhyň!
— — — — —
Čo to?
či sa mi to len v očiach mení!
Tma všade — a — cmiter čudne osvetlený! —
Či to vari z neba tie jasné kryštály,
tie drobné hviezdičky dolu napadali?
Svet celý vymretý — hroby oživené.
Čo to, panebože! Či to už vzkriesenie! — —
(Vzkriesenie pamiatok!)
A čo tie dva hroby, bez svetla, bez kvieťa?
Milá, tu tvoj milý? — Mať, tu tvoje dieťa? —
Poďte, nebojte sa! bárs svetlo nesvieti,
však vám ja zapálim lampu svej pamäti.
Však vám oko moje perličiek naseje.
Vstávajte! vy moje usnuté nádeje!
(Vidím vás tvár v tvári — vy zhaslé nádeje…)

--- KAPITOLA 5 ---

História
1. Výsluch svedkov o Báthoryčke 1611 2.januára v meste
            Čachtice
1. Ujváry alias Ficzko, 16 rokov pri nej bol, vyznáva: hlavná osoba Dorga (Dorvália,
         Dorna), ktorá s týmto šesť ráz bola dievky zvádzať a ich mučila a zabíjala. — Žena Jána
         Szabóa priviedla dievča do Čachtíc, aj svoje priviedla, hoci vedela, že bude zabité. Druhá
         Helena a tretia Katarína; táto posledná ako najmilosrdnejšia sa udáva. — To sa robilo: (v
         Čachticiach v podzemných komorách, na Beckove). V Beckove v komore ich mučila. V Sarvári vo
         vnútri hradu, v Čachticiach pod zemou, v Kerestúre na záchode mučili. Na jedenásty bod
         otázok: Už aj za čias nebohého pána tak trýznila dievčatá, ale nevraždila ich tak veľmi ako
         teraz. Keď prišla tá Dorvália, ona stala sa ukrutnejšou. Pani má škatuľku, do ktorej je
         zrkadlo vložené, pred ním sa aj dve hodiny modlievala. Aj Majorová z Myjavy pripravila
         akúsi vôdku, priniesla ju panej, v koryte na chlieb ju vykúpala a potom vodu vyliala do
         jarku. Keď po druhý raz ju vykúpala vo vode, v tom koryte miesili akési koláče, z ktorých
         chceli dať kráľovi, palatínovi a pánovi Imrichovi Megyerymu. — —
2. Helena Jó, rečená Štefánia Nagy. 10 rokov slúžila u panej. Tri slečny a Pavla
         Nádašdyho oddojčila. Nevie, koľko ich bolo, ale dosť ich povraždila. Zavraždila sestru
         Hrehora Jánosiho. Z Vojčíc priviezli dve zemianske dievčatá. Aj z Českého Brezova dve. Žena
         Jána Bársonya privliekla tiež jedno dievča, také vysoké, dcéru zemana. Vie asi o 50, čo
         boli povraždené. Ad p. 4 — Dievčatá zháňala žena Jána Szalaiho, potom Sidová, aj jedna
         Slovenka, čo v Sarvári bývajú. Aj Bársonyová najala ešte jedno, býva v Taplán-falve. Žena
         Jána Liptaiho tiež priviedla dve alebo tri, aj keď vedela, že budú zavraždené, lebo pani
         jej pohrozila. S Bársonyovou bola odišla, potom aj s Danielom Vasom veľa chodili, aby našli
         dievčatá pre paniu. — Ženu Zichiovú v Ecsede pani zabila so starou slúžkou. — V Sarvári
         sestru nebohého pána, ktorú aj pán videl na vlastné oči, rozkázala vyzliecť do naha, medom
         ju natrela celú a tak ju v lete nechala celý deň a noc, aby ju chrobač zožrala. Žena
         Štefana Szabóa, aj Horváthová mnoho dievčat priviedli. — Aj Szilvási, aj Daniel Vas videli,
         ako pani sama mučila dievčatá, do naha ich vyzliekla a tak stáli pred nimi. Nahé dievčatá,
         zvalené na zem, bila tak, že slúžky do hrsti zbierali krv spred jej postele a potom popolom
         rozkázala zasypať krvavé škvrny. Aj lokaj, ktorý bol v kaštieli, niekedy dievčatá, keď mu
         to pani dovolila, bil po tvári. Dora nožnicami prestrihávala napuchnuté časti tela dievčat.
         Pani niekedy zubmi im vytrhávala mäso z tela. — Aj pri Vranove jedno usmrtila v ktorejsi
         dedine a tam ju nechala, aby dievča pochovala. — Ad. 6. — Keď Anna ochromela, Dora a Kata
         bili dievčatá, a potom aj ona. Ad. 9. — Všade, kde prišla, hľadala najprv miesto, kde by
         mohla dievčatá mučiť. Vo Viedni mnísi črepy hádzali do okien, keď počuli z nich krik a
         jojkanie. Aj v Požuni kázala biť Dore dievčatá. — Ad. 10. — O tých strašných veciach vedeli
         Baltazár Poki, Štefan Vághi, Daniel Vas a aj všetci ostatní sluhovia panej, ako aj Kozma. —
3. Svedkyňa Katarína Benyiczký Joanis Bada (dosviedča ako tretia svedkyňa). O všetkom
         svedčí ako predošlí. Aj Kardošová priviedla dve, a preto sa potom ani neodvážila vyjsť na
         vidiek. Ale Dora priviedla najviac dievčat — aj tie, čo naposled zomreli, ona priviedla. Aj
         Dora bila dievčatá; aj ona, keď ju prinútili, lebo ju mučili, ak neposlúchala. Raz po celý
         mesiac stenala v ranách. Raz po Dore všetky mladé slúžky poslala na hrad, a to, keď
         osvietená pani Zrínska prišla do Čachtíc…
Causa Elisabethae Báthory
vlastne — Súdny výrok na spoluvinných tejže, vynesený skrze: Teodózia Sirmensis zo
         Súľova, Gašpara Ordódyho, trenčianskeho podžupana, Jána Dávida, oravského podžupana zo
         Svätého Petra, Juraja Lehockého, Jána Zátureckého a Mikuláša Hrabovského, slúžnych; a
         Jakuba Szentmárjai, inakšie Gabriela Hlinického, tabulárneho sudcu Trenčianskej stolice;
         žilinského tricesimátora Michala Pružinského a potom Rafaela Kvašovského, Beňadika Kozára,
         Štefana Maršovského, Štefana Akayho a Jána Medveckého. —
My (vyššie písaní), týmto vyhlasujeme každému, komu prislúcha, že keď sme sa tu dnes 7.
         januára 1611 na výzvu osvieteného pána grófa Juraja Thurzu z Bethlenfalvy, palatína a
         dedičného župana Oravskej stolice, cisárskeho radcu a uhorského miestodržiteľa atď., v
         mestečku, ktoré patrí k výšmenovanému panstvu, zvanom Bytča zišli, tu v mene jeho
         osvietenosti kráľovského palatína, jeho tajomník Juraj Závodský oproti Jánovi Ficzkovi a
         sarvárskym ženám Helene, Dorote a Kataríne vzniesol túto obžalobu:
Keďže je zrejmé, že z vôle božej, z vôle jeho veličenstva kráľa, veľmožov a stavov
         krajiny, osvietený pán gróf Juraj Thurzo preto bol ustanovený na vynikajúcu hodnosť
         palatína, aby bez ohľadu na osoby ochraňoval dobrých a nevinných a zlých trestal: preto
         jeho osvietenosť, chcejúc zadosť učiniť svojej povinnosti, po dovŕšení iných, pre blaho
         krajiny užitočných záležitostí, nechcejúc zažmúriť oči a byť hluchým nad strašnými
         ukrutnosťami, od začiatku sveta u ženského rodu neslýchanými, a nad tyranstvom proti
         ľudskej krvi, ktoré páchala Alžbeta Báthoryčka, vdova po Františkovi Nádašdym, mužovi
         šľachetnej pamiatky, o vlasť nanajvýš zaslúžilom, nad tyranstvom, čo táto žena na svojich
         slúžkach a nevinných dušiach spáchala a takéto ženy z tohto sveta v takmer neuveriteľnom
         počte vykántrila, nariadila dôkladné vyšetrovanie v záležitosti obžaloby, vznesenej proti
         grófke Nádašdyčke. Pravdivosť obžaloby doznaniami jej vlastného služobníctva bola
         potvrdená.
Dozvediac sa o ukrutnostiach v čachtickom kaštieli páchaných, jeho osvietenosť pri
         návrate z prešporských oktáv s grófom Mikulášom Zrínskym, s Jurajom Drugethom z Humenného,
         zaťmi to čachtickej panej, s Imrichom Megyerym, tútorom jej syna, osirelého Pavla
         Nádašdyho, s početným služobníctvom a vojenským sprievodom neočakávane zavítala do
         čachtického kaštieľa a už pri samom vchode sa presvedčila o tom, čo svedčili svedkovia.
         Našli tam totiž dievča menom Doricu, mŕtvu v dôsledku bitia a trýznenia a ešte dve
         umierajúce dievčatá na smrť dotrýznené. Tu našli aj Nádašdyovú. Nad hrozným, viac než
         zverským besnením a ukrutnosťou sa jeho osvietenosť nanajvýš pohoršila a Alžbetu Báthoryčku
         ako krvožížnivú, bezbožnú, pri čine pristihnutú ženu odsúdila na doživotný žalár v hrade
         čachtickom. Jána Ficzku, Helenu, Dorotu, a Katarínu ako pomocníkov takého hrozného
         vraždenia, ku ktorému sa aj oni sami priznali, postavila pred súd a za ich krvavé činy
         žiadala im vymerať najprísnejší trest, odstrašujúci iných.
Boli nám predložené overené odpisy vyšetrovania proti pani Nádašdyovej a výpovedí
         svedkov. Boli verejne prečítané a obžalovaní ohľadom jednotlivých bodov po jednom vypočutí:
         Z prvých priznaní nič nezatajili, ani neodvolali, a len to k nim pridali, že všetko, čo
         robili, robili len pod hrozbami svojej panej a ňou nútení. Okrem toho sme priviedli ďalších
         svedkov, ktorí vypovedali nasledovne:
1. — 5. Juraj Kubanovič, svedok, obyvateľ Čachtíc, hovorí, že videl raz, keď bol na
         stráži v zámku, že potok mŕtvo telo zabitej a zohavenej dievčiny niesol. — To svedčí aj Ján
         Valko, Martin Jarunkovič, Martin Krško a Andrej Uhrovič, obyvatelia Čachtíc.
6. Ladislav Antalovič dodáva, že tože dievča malo na hlave biľagy a síňavy.
10. Dievča Zuzana pod prísahou vypovedalo, že Helena, Dorota a Hana, zvaná Daruľa, a Ján
         Ficzko, boli pomocníkmi pani Báthoryovej pri mučení a krvavení dievčat. Katarína bola
         najmilosrdnejšia. Z počutia okrem toho vie. že Jakub Szilvásy v truhlici uväznenej panej
         našiel zoznam zahubených dievčat, ktorý prekračuje číslo 650, čo si sama pani zapisovala.
12. Helena, vdova po Kocsisovi, svedkyňa, trojročná slúžka panej, vypovedala: tridsať
         dievčat videla zavraždených; samotná pani vedela magické a travičské umenie. Spomína si na
         mnohé prípady, keď tajomné zariekadlá mrmlajúc, usilovala sa pripraviť o život
         najmilostivejšie kráľovské veličenstvo, palatína, pána Imricha Megyeryho a iných.
13. Posledná svedkyňa Anna, vdova Štefana Gönczyho, vypovedala, že medzi zavraždenými
         bola aj jej vlastná desaťročná dcéra; keď ju chcela vidieť, nebolo jej to dovolené.
Po vypočutí týchto svedkov nasleduje výrok:
Helene spolu s Dorotou, ako hlavným vinníčkam tak veľkého počtu a tak veľkých zločinov,
         prsty oboch rúk, nástrojov to trýznenia a vraždenia, železnými kliešťami kata vytrhať a
         potom obe hodiť za živa na vatru.
Čo sa týka Jána Ficzku, vinu ktorého vek a účasť na menšom počte zločinov zmierňujú,
         odsudzuje sa na stratu hlavy a jeho bezhlavé telo nech je spolu s oboma ženami spálené.
Katarína, keďže nebola obvinená týmito dvoma vinníčkami, ani svedkami, iba Jánom
         Ficzkom, môže byť miernejšie potrestaná: ostane na istý čas v putách, dokiaľ sa nenájdu
         nejaké jednoznačné dôkazy o tom, čoho sa dopustila.
Tento rozsudok bol obvineným nami verejne vyhlásený a bolo nariadené jeho okamžité
         vykonanie.
Na zjavný dôkaz toho všetkého pre budúcnosť túto listinu, s našimi podpismi a pečaťmi
         opatrenú, vydávame grófovi palatínovi.
Dané v meste Bytča 7. januára 1611.
Výsluch Báthoryčky. 1611.
1610 — Žilinská synoda. Tam bol prítomný i Žigm. Balassa z Pov. Bystrice. Na Lednici
         toho času bol pánom Miklúš a Ladislav zo Želomíru, synovia Anny Dobo. Na Vršatci Jakušič
         Franko z Vŕbovej…
2. Čachtice
Na polnočnom kolene brda nad samým Váhom — zámok a mestečko Čachtice (Csejten). Za časov
         Mateja Korvína tu bol uväznený Švehla z Jiskrových vojanov. Až do roku 1567 bol pánom tu
         Krištof Országh z Guty; v tento rok ale zomrúc v kostole mestskom pochovaný bol. Maximilián
         II. zrobil čaru s Uršulou z Kaniži, dal jej tento zámok za Kanižu. Jej syn bol Fraňo z
         Nádašdu, manžel Alžbety Báthoryčky, ktorý sa Croesusom uhorským menoval. S dcérou tohto a
         tamtej tigrice Katarínou prešlo polovic majetku na zaťa Homonnaya Ďorďa, druhá polovica po
         sťatí Fraňa Nádašdyho 1671 na grófov Erdodovcov…
3. Povesti Považské
1. Margita
V Strečne bývala mladá vdova, ktorá sa domáhala o lásku jedného pekného bohatého šuhaja.
         Tento ale nepočúval jej zvodné reči, bo tejto pastorkyňa Margita bola svojou krásou a
         nevinnosťou zajala jeho srdce. Tamtá dlho nevedela o príčine, prečo by ju ten mládenec bol
         zapovrhoval. Až raz, keď sa dozvedela, rozpálená žiarlivosťou prisahala pomstu jej prekážky
         robiacej pastorkyni, ktorú sa aj hneď uskutočniť usilovala. Poslala ju do Turca k rodine na
         návštevu, kde sa, ako sama popredku rozchýrila, dlhšie pobaviť mala. Ako ale ničoho nič
         neznajúca pastorkyňa šla chodníkom popri Besnej skale — jej macocha priletela za ňou a ju
         do Váhu zhodila. Dosť sa potom ešte naobchádzala svojho velebenca všelijakými kúskami, aby
         ho dostala, ale ten bol stály svojej lásky prvšej. O dakoľko dní našli nebohú Margitu na
         breh vyhodenú. Nikto neznal, ako sa bola zatopila, len macocha; ale každý tušil, že to len
         táto bola urobila. Až sa následkom toho podozrenia i pred súd dostať mala. Ale táto
         strachom a hryzom svedomia zbláznená s hrozným hlasom Margitu vyvolávajúc vybehla do hôr,
         až ta na to miesto zločinu a vrhla sa dolu hlavou do vĺn.
2. Obraz z Lietavy
V kostole u nôh hradu sa nachodiacej dediny je zložený. Na ňom vidno, ako množstvo ľudí
         všakového veku, medzi ktorými vyniká ako postava hlavná starý kňaz, skrze Tatárov hnaný do
         priepasti kolami vybitej, padá. Rozpráva sa o tom činu takto: Po šajavskej bitke Tatári ako
         víťazi sa po celej krajine na lúpež dali. Jeden ich oddiel došiel až sem. Tu staré, mladé,
         čo zutekať nemohlo, zavrelo sa do ohradeného kostola, medzi nimi i 80-ročný kňaz. Dedina
         bola vyrabovaná a spálená. Kostol ale nemohli dostať. Tu sa chytili úlisnosti, sľubujúc im
         život, keď im ten kostol otvoria. Ale keď kostol bol otvorený, obstúpili ich Tatári dokola
         poberúc im všetko a hroziac smrťou každému, kto by sa neodriekol viery kresťanskej.
         Napomienky kňaza zrobili priek vôli tatárskej. Preto títo všetkých, čo ich neposlúchli aj s
         kňazom vyhnali na vrch, pod ktorým už ostré koly nabité boli — a tak ich stade dolu na ne
         hádzať začali. Mnohí títo mukami začali sa klátiť, na čo kňaz pozdvihol slová: — „lepšie je
         život stratiť, jak dušu“ — sľubujúc večné spasenie a ochranu tým, ktorí verní zostanú
         Kristu. Vtom ho tatárska zberba pochytí, so smiechom hovoriac: — „ukáž nám tú moc tvojho
         boha“ — a zhodí ho dolu. Ale smiech sa razom premenil na ustrnutie, ustrnutie na útek, keď
         dolu zhodený im zrazu zmizol z očí. Pod vŕškom šaty jeho haluzami zachytené hodili ho vbok
         do krovia, takže s pomocou ľudskou zdravý z priepasti vytiahnutý bol. Za mnoho století sa
         vydržiavala slávnosť tohto zjavenia milosti božej.
3. Budatínska povesť
Tvrdý, prísny vojak bol starý Gašpar Szúnyog, pán Budatína za časov II., a III.
         Ferdinanda vodca kráľovský, ktorý ho rozkazom kráľovským ako na hrade Szendö, tak i inokde
         zamestnaného zväčša von z domu držal. — Dcéry Kataríny krásnej povesť sa dostala za zámočné
         múry proti vôli otcovej a mnoho ohľačov privábila. A bárs aj prísnosť mužovu znajúca jej
         matka ju dosť ukryť sa namáhala, predsa Fraňovi Forgáčovi sa pošťastilo tú krásu vidieť,
         jej lásku a matkino požehnanie si získať. Čakalo sa len na príchod a povolenie otca. Ten aj
         prišiel onedlho, ale s iným návrhom či rozkazom. Ján Jakušič, pán z Lövensteinu, si ruku
         jeho dcéry od neho vypýtal; následkom čoho sa mala za tohto o dakoľko dní vydávať. Zarazená
         dcéra nad tým dosť prosila otca, že by upustil od svojho úmyslu a jej láske po vôli bol,
         ale zatvrdnutý sa nedal pohnúť — a svadba sa aj vskutku stala na Budatíne s Jakušičom.
         Forgáč po sklamanej nádeji Katarínu len o to prosil, aby ju raz ešte mohol vidieť a potom
         sa na turecké šable hodiac, svoj život bezslastný dokonal. S pomocou zakúpeného sluhu
         dostal sa cez múry k jeho bývalej milej. Ale o krátky čas vbehol ten prestrašený im
         oznámiť, že aby sa rozišli — bo sa v zámku čosi búriť začalo. A vskutku sotvy Forgáč z
         chyže svojej horko-ťažko na veky opustenej milej vystúpil — tu ho svetlo fakieľ zarazilo a
         na čele čeľade zámockej vidí starého Szunyoga, ako sa sem ženie. Smelý skok — a bol on síce
         oslobodený, ale zbadaný. Otec vbehol najažený do svetlice k jeho dcére, ktorú žiaľom a
         strachom omdletú našiel — hroznýma vyhrážkami a krikom besným ju zobudiac k vyznaniu celej
         veci i osoby prinútil. — Tu kliatbu a smrť nad ním i ňou vynesúc, ktorí takú hanbu nad ním
         i celým rodom spáchať sa opovážili. O chvíľku bol v múre výklenok pripravený, kam ju s
         chlebom a vodou na tri dni zamúrať dal. Povesť sa rozniesla — a Forgáč — sa tiež dozvedel o
         všetkom. Chytro zobral kamarátov z najvernejšieho vojska, a sedľače koľko len mohol, a
         hybaj! na Budatín, do ktorého v tmavej noci aj sa dobyl — a pekne videl starý, ako si dcéru
         jeho na koňa k sebe vzal a uskočil; ale útek prekaziť nestihol. Medzitým o tomto nápade sa
         akosi bol dozvedel i Jakušič. Skočil na koňa — šiel sa o tom únose so svojou družinou na
         vlastné oči presvedčiť. Stretli sa. Zbrane zablyskli — Forgáč padol. A manžel si svoju
         manželku na zámok k sebe vzal, ktorá volila po smrti svojho milého radšej tohoto ruku, ako
         otcom prisúdenú hladovú smrť. Pri schodoch ešte v starom zámku tam stál ten výklenok ako
         postrach čeľadi až donedávna — ale premenou pozdejšie staviteľskou aj ten skapal, a len
         povesť zostala.
4. Hričovo
Ako potomok zbojníckych rytierov Laharovcov zostala vdova, o ktorej ruku Fraňo Thurzo,
         od nedávna vdovec, sa uchádzal; ako kronika vraví — len preto, aby jej statky, svojich i
         tak susedné, si takto nadobudnúť mohol. Táto ale ako staršia od neho ruku mu nechcela dať,
         ale s povolením kráľovským ho za syna prijala. Medzitým ani tento skutok nemal mať dobré
         následky. Bo po krátkom čase Thurzo zunoval sa čakať na smrť svojej prijatej matky. Bol
         zasmušilý vše, až raz so svojimi dvoma vernýma vstal z Lietavy v noci, vkradol sa do jej
         izby, schytil ju z postele a odvliekol do podzemného väzenia, kam ani oko, ani ucho ľudské
         sa dostať nemohlo. — A medzi služobníctvom rozhlásil, že ju zbláznenú a vzteklú na bezpečné
         miesto zavrieť musel — a zámok so svojím vojskom obsadil. Jej služobníctvo sa pri tom
         všetkom strachom napadlé rozpŕchlo a zostal sám tiež ako uväznený s hryzením svedomia na
         Hričove. Úbohej srdce puklo nad nevďačnosťou touto a prekľajúc hrad i celý svoj majetok,
         pre ktorý trpieť musela — dušu pustila. Od toho času stal sa zámok miestom zlých duchov. V
         rozličných strašných postavách tiahli po gángoch, po izbách hradu, ujúkajúc a rihotajúc
         strašili obyvateľov. Raz príde jeden starý mních, žiadajúc si prístup pred pána; tento ho
         ale vyhodiť dal, keď tento ho na pokánie za spáchaný zločin upomínal. Ale mních za bránou
         zostal, či v zime, či v slote upomínavé slová k pánovi volajúc. A keď tento ani prosbou,
         ani hrozbou sa odstrániť nedal — chytili ho a v hnilej veži zatvorili a zavraždili. No ráno
         už stál zase mních pred bránou v hroznej velikánskej postave skalnej, a koľkokoľvek ho ráz
         rozkrušili, toľko ráz cez noc zase stával celý, a duchy tým strašlivejšie pelešili. Zo
         strachu všetko hrad samotný nechalo. Zarazený pán, oľutujúc svoj zločin, narídil ešte
         ostatným dvom sluhom, aby ju vypustili von, ale keď títo do veže (vazarne) prišli, už ona
         žalovala pred bohom. Na to i sám pán z hradu ušiel, z toho pekla, ktoré si sám bol spravil
         — a za ním aj ostatný kastelán. A ako tak ostal pustý zámok o krátky čas nevedomou rukou
         podpálený — zhorel a rozsypal sa. Dosť ho ešte potom chceli nanovo vystaviť, ale čo za dňa
         vymurovali, to cez noc sa zrúcalo. Tak stojí zámok v rumoch aj s mníchom pred bránou, bárs
         aj jeho prst času skaličil už od tri stoliet.
5. Podmanínovci z Bystrice. Vidz Dohnány dráma.
6. Trenčianska studňa — balada od tohto.
7. Ctibor. Štúr K. balada a Beckov atď.
8. Na Skalke — kláštor, predtým pustovňa sv. Benedikta.
Od Čachtice hore Váhom:
1. Nové Mesto nad Váhom — pripojil si Ctibor k Beckovu a 1413 založil tam prepoštstvo.
2. Bohuslavice — na hranici Trenčianskej a Nitrianskej stolice, ktoré Klavesnica-potok
         delí a touto dolinou aj cesta vedie ku Stránskemu priesmyku pod Javoriny sokorcom.
3. Beckov — za čias Žigmunda kráľa od Ctibora vystavený. Dajedni kronikári uhorskí
         povedajú, že už stál za času príchodu Maďarov pod menom Blundus. Od 1437 — 1646 prislúchal
         Banslovcom de dol Lindava.
4. Trenčín — od 1535 prináležal zámok Thurzovcom, od prvého Ferdinanda im daný. Potom
         okolo 1588 od ich nástupcov ho kúpil za 38 000 toliarov p. Imrich Forgáč; o dva roky pozdej
         sa tenže hrad ale nachodí v rukách Štefana Illesházyho — s pomocou Bočkayho.
5. Skalka — medzi dvoma vrchy v úbočí stojaci kláštor, kde sa dakedy nachodila pustovňa
         za času Izoslava vojvody a jeho syna Štefana. Býval tu Benedikt, rodom Dalmat, so svojím
         priateľom Görardom. Raz, keď sa traja odbojní, už či pohani či zbojníci poklady hľadajúci,
         na tú jeho podzemnú pustovňu odvážili — našli ho bez zbroja, a chtiac ho zamordovať —
         videli so strachom, ako sa skalná stena otvorila pred ním a ho pred nimi schovala. Na tej
         stene sa ešte nachodia znaky päť prstov a pod ňou dva stupaje, ktoré znaky od tohto divu
         pochodiace sa udávajú a chromí údy svoje do nich vkladali, vierou sa uzdravovali. Od tých
         čias on obýval tú novú jaskyňu, kam sa neposvätená noha neodvážila nikdy. Druhý raz ho
         napadli lotri na ceste, chytili ho a zo skaly do Váhu hodili. Vlny ho vyniesli na druhý
         breh a kvikom orla upozornení ľudia telo jeho našli a pochovali. Stadiaľto ale okolo 1043
         bol do Nitry k jeho súdruhovi prenesený a pochovaný. Po tristo rokoch Matej Trenčiansky
         dobyjúc Nitru, tie dve strieborné truhly zobral, pričom sa pozostatky telesné až na píštele
         a druhé menšie kosti roztratili. Na mieste tej pustovni Benedikta 1222 Jakub, nitriansky
         biskup, kláštor založil pre Monte-Cassinov. Na tej skale, z ktorej bol do Váhu hodený, dal
         Thurzo Gyuro (palatínov starý otec) 1520 kostol postaviť, ktorý na tento čas v rumoch leží.
         Teraz kláštor bývalý, po vyhnaní jezuitov, prináleží školskému fondu pod opateru.
6. (Teplica).
4. Dej 1610. Úzadie historičné
Báthoryčka, vdova po Nádašdym; dcéru Katarínu vydatú má za Homonnaym; 1601 Illesházy
         chcel vypuškovať zo snemu sl. mestá Modry, Pezinku a Ďura vyslancov, bo sa tieže mestá v
         okolí jeho panstva Pálfyckého, dostavšieho sa mu po žene, nachodili; vláda ale to uzavretie
         snemu zrušila. To bol začiatok sporu s vládou. Illesházy oproti tomu sa ostro bránil,
         následkom čoho padol pod crimen laesae majestatis, do Poľska ušiel a majetky mu zhabané.
         Potom sa i Homonnayovcom statky zhabali a Balint bol tiež na stratu hlavy odsúdený.
1603 prenasledovanie evanjelikov Rudolf cisár zaviedol v Uhorsku, tak ako Ferdinand v
         Štýrsku. Revolúcia reform. politická sa pod Bocskaym Štefanom a Bethlenom; Bocskay hajdúkmi
         Balážom a Némethom vedenými pri Almosde Belga zbil a hnal až do Spiš. Podhradia. Konšelé ho
         so slávou prijali. Basta sa pohol proti nemu s 15 000, tamten ale proti nemu vyšiel asi s
         8000 a pri Oždaniech bol Németh zbitý, lapený a na škripci dušu pustil.
1605 bol Bocskay za knieža sedmohradské vyvolený, pozdejšie na smene v Serenči za
         panujúcu hlavu Uhorska v Sedm. vykričaný. Náboženská rovnoprávnosť uzavretá. Vojenské
         výpravy na mestá západných Uhier, Nemcami ešte obsadené. Homonnay Bálent, Bársi Benedek a
         i. vodcvia. Poslané prevolanie i do Moravy a Sliezska, aby sa za voľnosť náboženskú
         pozdvihli. Rédey dobyl na Horniakoch Nitru, Trenčín, Skalicu a Trnavu; Czobor Bácsy a
         Denyeghy boli od Lalma a Popela zbití.
V posledných časoch v rukách Nemcov zostali len Nové Zámky (tiež pozdejšie dobyté),
         Požoň, Komárno, Veľk. Varadín, Prešov, Muráň, Vígľaš.
V novembri 1607 Lala Mohamed, veľkovezír, pod Budínom oddal zástavu a berlu Bocskaymu,
         opásal ho šabľou a korunoval ho korunou dakedajších gréckych cisárov. Túto korunu ale
         Bocskay sňal z hlavy a oddal pod opaterou SéčiĎura, len ako dar sultánov. Veľvezír ešte
         oznámil, že sultán odpúšťa daň Uhorskej a Sedm. za 10 rokov, len 10 tisíc dukátov že majú
         platiť ročne.
1606. Pokonávanie na sneme v Krupine medzi Bocskaym a budúcim kráľom Matiášom. Stadeto
         žiadosť v 15 punktoch poslaná Rudolfovi. Kráľovskí vyslanci boli Forgács, nitriansky biskup
         a kancelár Pográni. Prostredník medzi oboma stránkami Illesházy. Thurzo Gy. a Revay Petor
         boli za Matiáša. Punkty neprijaté. —
1608 v januári na sneme všeobecné povstanie uzavreté. Kapitánmi za Dunajom ostali Zrínyi
         Miklós, Séči Tomáš; pred Dunajom Turzo Ďuro a Revay Petor. Pohoria kapitánov si malo samo
         zvoliť.
1608 Matiáš II. za kráľa vyvolený; Morava patrila pod jeho berlu; Čechy spravoval cisár
         Rudolf.
Uhorsko vtedy mávalo 2 snemy: v Košiciach a v Požoni. Z Košíc Hornouhorsko svoje
         uzavretie zvláštnym vyslanstvom posielalo na požon. snem. Palatínom zostal Illesházy;
         pokladnícky úrad Thurzo neprijal. Forgács Zsigmond kapitánom horn. vidieku.
1. Povstanie sedliakov 1514, následkom ktorého utratili boli slobodu sťahovania až po
         1547; snem v Trnave.
2. Ján Žigmund, kráľ poľský, otec Izabelly Zápolyovky kráľovnej, zomrel 1547 1. Apr.
5. Iné Bottove záznamy
a) Zákon z r. 1525 — Maj. Art IV. za Ludvika (padol pri Moháči); vydaný na Rákoši:
         všetci luteráni sú z krajiny vypovedaní; a kde by sa koľvek či skrze svetských či
         duchovných polapiť dali — nech sú spálení.
b) Noc bartolomejská — 1572 23/24. Aug., v ktorej 600 šľachticov hugenotských potajmo
         zabito, čo kráľovnou matkou Katarínou Medici nastrojeno a kráľom Karlom IX. odobreno, ba
         sčiastky i ním osobne prevedeno bolo. — Tento tyranizmus vyvolal medzi hugenotmi
         revolucionálne hnutie. —
c) Rousseau, z Les confessions (Geneva 1782):
Zárobkárstvom som udusil génia a nadanie svoje, ktoré kotvilo v povznášajúcej hrdosti a
         v srdci — a nie v pere mojom. Predané pero veľké veci netvorí. Spisovateľstvo ctihodné a
         slávne je len zatiaľ, kým nenie remeslom.
Voltaire hovorí v bás. o stroskotaní Lisabonu: „jestli je jeden boh, tak dokazuje
         stvorením sveta, že je abo nie všemohúcim, abo nie najdobrotivejším“. Na to R. odpovedá —
         to je asi toľko: trp, nešťastníče! Je-li boh, ktorý ťa stvoril, je zaiste všemohúci a mohol
         ťa všetkej biedy sprostiť; nedúfaj ale, že tá pominie: si stvorený k utrpeniu a k
         umieraniu! — To náuka od manicheism hroznejšia. Nemohúc nájsť pôvod zla, prečo rozširujete
         moc a obmedzujete dobrotu božiu? Máme-li voliť medzi mocou a dobrotou, obetujme moc. — (Čo
         lepšie — či spokojnosť života, či zúfalstvo? A o tom sa hádať mohli dvaja kresťanskí
         filozofi!)
R. v Confessions hovorí: Voltaire líčiac vieru v boha, veril voždy len v diabla, pretože
         jeho boh je bytnosť zlovoľná, ktorá najradšej len škodí.
d) Dramata Jonáša nášho historické a Shakespeara porovnané (ukážu) — tam kostra, len
         málo mäsa a krvi; tu plnosť, okrúhlosť života; tam sa zdá hlavným byť vernosť a pevnosť a
         ústrojnosť historická, tá preniká von cez kožu a ukazuje svoj majstrovský mechanizmus; tu
         sa zdá byť všetko tak organične v súhlas uvedené, že sa kosti len predpokladajú, ale
         nevidia a zdajú sa byť len na to, aby malo okolo čoho obvinúť sa telo plastiky.
Tam pri pohybe dramatu vidíme sa hýbať kosti, tu najviac žily a svaly. Zato tam tá
         suchota mašiny — tu harmónia organizmu života. Tam sú osoby marionetty, tu osoby živé!