--- KAPITOLA 1 ---

1
Keď slnko zájde skonom a noc temné krídla
hviezd oky posiate v šír rozstrie ponad zem:
jak včely do úľa hneď každý záujem
sa vracia z poľa činov v úkryt svojho bydla.
Do seba vstúpi človek, sňatý s motovidla,
kde ako Ixion sa svíjal tam a sem,
do seba vojde zas, otrasúc šatný lem,
v sieň, ktorú vyzdobily vidín maľovidlá.
Tu doma je, kam vlastne dľa poslania patrí,
z pút smyslov unikol jak vtáča nástrahe,
a žije plným žitím pre seba a v sebe.
Len keď strasť zemskú vrhol do večernej vatry,
len vtedy octne sa zas človek na dráhe,
po nejž, i kým tu hlivie, zájsť môž’ na čas v nebe.

--- KAPITOLA 2 ---

2
Noc v šerom, červánkami obrúbenom šate,
mrak v brvách zlovestný a hrozba úporu,
vtom divo zbúchala na bráne obzoru
a skríkla: Nezmárnils’ ma, tu som — otvor, brate!
Deň, čujúc pomsty príchod, zmrzol, v zmätku-chvate
uskočil ku dverám a tískal závoru;
no okno dokorán, ha! — pozde! v komoru
už vlieta čierny vták a klesá kruhovate.
Boj nastal o dedičstvo. — Darmo zježil šticu
brat zlatolúčovú a napnul svetla sily:
mdlie čím diaľ, vržená jak hlaveň v povíchricu.
A sestra vzteklejšia je samej od Dalily:
[
1
]
hoc mrel už, ešte chvatla, čo jej ňadrá kryly,
a v srdce vrazila mu dýku — večernicu.
[
1
]
Dalila
— filištínska neviestka, ktorá podľa biblického rozprávania vylúdila na Samsonovi tajomstvo jeho sily a zradila ho Filištínskym

--- KAPITOLA 3 ---

3
A preds’ som rád, keď mrká, rád, keď svetla pruhy
sa noria do tieňov, v ich hynú záveju;
to značí asi, jak keď nivy kopnejú,
a kde sneh prvej, obraz vteľuje sa túhy,
túžoby po jaré. A nie on obraz púhy:
až svetlá bielodňa nadobre zotlejú,
obraznosť v svoju ma hneď pozve aleju,
v stráň, kde svet, pod nebo, kde najčistejšie dúhy.
To svet, čo zo mňa pošiel, môj svet maľovaný,
nič cudzieho v ňom niet, svit i tieň mojo je,
a končí sa najďalšej hviezdy na rozhraní.
Jak svitlo, bezpečne cieľ honiť ľahko je,
lež keď noc? — podržia ti iba zástoje,
imž na púť svieti vlastná ducha krasopani.

--- KAPITOLA 4 ---

4
Svieť, moja krasopani, lampa obraznosti,
nech stúpam k strminám, bár stmel sa vôkol svet,
a k tomu ostrovu, kde blaha pučí kvet,
nech ponad more trampôt prekleniem si mosty.
Ó, zaveď, kde môj duch sa v pravde pouhostí;
v dňoch týchto pre neho, ach, stravy žiadnej niet,
nadarmo zablúdi do dolín o podnet:
tam rujú sa o korisť, vlastne len o kosti.
[
2
]
Ó, svieť mi, krasopani, ku ponočnej púti,
keď pozemských ciest dusný usadol sa kúdol
a hviezdoglorie vzpláť čisto môžu prúty.
Pod nami hlboko už bied a nárku údol —
však vyššie, vyššie ešte lúčov na peruti:
bych pamiatky na všetky zdola pozabudol…
[
2
]
Svet, kde „rujú sa o korisť“, svet kapitalizmu, v ktorom Hviezdoslav žil, nie je svetom, v ktorom môže nájsť opravdivý básnik zaľúbenie. Hviezdoslav bojuje proti nemu, no utieka sa občas i do svojho vnútra, ku svojim básnickým víziám, ktoré mamonári nemôžu pošpiniť.

--- KAPITOLA 5 ---

5
Svieť, blesku lučezárny, hviezda poézie! —
Keď ľudstvu padlému raj zmizol bez chýru:
ty prvá svitla si mu techou z vesmíru
a sestrou otroku si padla kolo šije.
Vstal titan, kročil — šliape na lernejské zmije;
za rúnom bez bázne sa pustil do víru:
sad skváril Hesperíd, skvost snáša z Ofiru…
a na vzdor Olympským pruh epopejí vije.
[
3
]
Ó, hviezda, tebou človek, hľa, raje odmyká;
znáš prietrž utajenú cherubovmu oku
a noci pod tieňmi vše vpustíš básnika;
tys’ predchuť blaha, kvapkou z nesmrtnosti toku;
ty nemáš zotrvania nebies na vysoku,
ty musíš po ducha — — Ha, zem jak zaniká!
[
3
]
Silu a moc poézie pripodobňuje tu Hviezdoslav k titanovi Herkulovi, ktorý podľa gréckej mytologie premohol lernejskú zmiju, hydru (majúcu deväť hláv, z ktorých jedna bola nesmrteľná, a usmrcujúcu ľudí jedovatým dychom), a doniesol na vzdory olympským bohom z bohatej ďalekej krajiny Ofiru (asi z južnej Arábie) zlaté jablká, ktoré strážily nymfy, Hesperídy.

--- KAPITOLA 6 ---

6
Zem níži sa a klesá temna do hlbiny,
jak balvan ozrutný do lona morských vôd;
kde čľupla, lunastý sa zvíril chorovod,
sťa vlny kolocú sa rozmetané stíny.
Jej hory už len ako v okne rozmaríny.
Zdá sa, čos’ jak by zrak mi cez ne mihá: Poď —
no vyššie o štebeľ, o pružný svetla schod:
ni vidom tomu ja, ni slychom nepovinný!
Ty oko, ja ťa znám, ty škúliš zo šera,
si vábom nirvány, bludičkou cmitera,
si, ktoré hesla neznáš nad „memento mori“;
duch-fénix
[
4
]
v tvojej vyhni tiež len jak strap zhorí.
Nie k prachu, ku svetlu ľne moja dôvera;
i rušaj, orle môj, huš z krážu Kykymory!
[
5
]
[
4
]
Fénix
— vták zo staroegyptských bájok, ktorý sa po stáročiach vždy znovu obrodzuje (vylieta po spálení z vlastného prachu). Je symbolom nesmrteľnosti myšlienok a ľudského ducha.
[
5
]
Kykymora
— v staroruskej povere strašidlo s trpaslíčou podobou. V noci dusieva ľudí ako podľa našich povestí mora.

--- KAPITOLA 7 ---

7
Viem, vrátiť sa mi príde, vrátiť ešte zpiatky
— sám určiť nemôžem svoj odlet z nízkych hviezd —;
nie že bych zapomnel dač’ s sebou poodniesť,
lež vzal som, čo som nemal — údel zeme-matky.
Ten patrí jej, i dám ho bez odporu, hádky.
Len jednu vyžiadam si z lipy ratolesť
za všetky trpkosti, znoj čela, za bolesť…
hoc clonila tiež, jej chlad bol preds’ vždy tak sladký.
Viem, vrátiť sa mi príde ku tým dolám šerým
i prevŕhať nanovo po ich tvrdej hrude:
však že raz vracaniu sa tomu koniec bude,
že vzlietnem navždy mocným okrídlený perím:
to verím, darmo tajíš, mudrlantský blude —
ja verím v kráľovstvo, moc, slávu ducha, verím!

--- KAPITOLA 8 ---

8
Ja verím! — a s tým šiniem v taj sa nekonečna.
Som atom, iskra len, lež s jadrom trvalým;
zhasnem-li na zemi, nad ňou sa zapálim,
púť moju nadpradie mi jasná cesta Mliečna.
Ja verím, pravda ducha že je pravda večná;
po desných strminách mi ona zábralím,
ona mi blahovesť, hoc i hrob odhalím,
znad Patma
[
6
]
ona znie mi zvonná, svätorečná.
Jak voľno v hrudi mi! Nu, v ducha domovine —
nič netiesni ma viac; strach skonal márnych strát,
čo z ducha zrodila sa, nikdy nezahynie.
Vy svetlá nesmrtné, ichž roj sa vencom vinie
kol božej podnože, ja váš, hoc skromný brat! —
Vtrieď, kam chceš, v službu, len daj svietiť, Hospodine!
[
6
]
Patmos
— ostrov v Egejskom mori v skupine Dodekanézu pri západnom pobreží Malej Ázie. Podľa biblických historiek zdržiaval sa na ňom sv. Ján, ktorý vraj tu v jaskyni, zvanej Apokalypse, mal svoje videnia.

--- KAPITOLA 9 ---

9
Ďakujem za tú mrvu svitu v mojej duši,
za štipku frknutých do mysle čistých zŕn,
i za ten čudesný a často ostrý tŕň,
čo bodá v srdci ma, keď v lieni hlivie, čuší.
Tu vzchopím sa, vzkaz prísny mi zahrmí v uši:
Si krovím u cesty, čo? Dviž sa, nezakrň,
prach vánkom nadšenia sduj, popol poohrň,
i zaplaj, zaskvej sa jak ovoc na skoruši!
Daj rozvinúť sa mysli voľne, bujne, zplna;
pod žiarou zápalu nech puky roztvára
a dúha vzlietne krás jak z čaropohára…
Ó, ja bych otočil sa prítulná čo vlna,
môj svätče žehravý, kol tvojho oltára!
Lež žiaľ — keď voľno mi: plam jeho dohára —

--- KAPITOLA 10 ---

10
Hach, vyššie, ešte vyššie na perutiach svetla,
ty čarovtáku môj, nes ducha môjho, nes!
Čuj búrny srdca tlk, to rozkaz tebe dnes;
máš v kraj, kam ľudská túžba ešte nedolietla.
Čím vyššie, milšie duši, inú prelesť stretla;
vie, kam sa uberá, že boží stihne ples:
i chváta sadom hviezd jak vtáča skrze les,
jak chvoj vše rozstúpi sa vlasatice metla.
Čím vyššie — sladšie duši: bo sa blíži k paši,
ku nivám, nad nimiž stráž držia anjeli,
ku nivám, chlieb kde žitia, potok čistej slasti.
Ikare,
[
7
]
rozumiem už tvojej samopaši:
len raz si v nádhernom chcel kmitnúť prôčelí,
a vďačne padals’ potom, padol do priepasti.
[
7
]
Ikaros
— podľa gréckeho bájeslovia syn vynikajúceho sochára Daidala, ktorý zhotovil obom krídla, aby sa vyslobodili z väzenia. I po otcových radách povzniesol sa Ikaros priveľmi vysoko k slnku, ktoré roztopilo vosk na jeho krídlach. Ikaros spadol do mora a utopil sa.

--- KAPITOLA 11 ---

11
I vznášam sa a šiniem ako stužka plamu,
juž vetra odňala za noci víchrica;
podobná z duše mi žiar šibe do líca
a v oku vidmom dúh sa jeho lúče lámu.
Kam? — na žertvište azda nebeského chrámu,
čo vlákno vtonúť mám do svetiel tisíca?
Môj vznet je teda viac než poľom ohnica,
ja nezapálil v obeť planú, márnu slamu? —
Jak mnohý, než by vzozrel v slávy výšin stropy,
kde márnosť neznáma a šťastie nezmenené,
by plazil sa za ziskom, radšej zrak svoj sklopí!
Hja, z úrody nív oných neľzä viazať snopy! —
A predsa bedák on… Len božské nadšenie
má cenu! I keď zhaslo, skvelé nechá stopy!

--- KAPITOLA 12 ---

12
Z nadšenia srší život, ako zo skaliska
sa vzprúdil kedysi mdlým húfom na púšti.
V milostný ono čas sťa dážď by zašuští
túh luhom zmareným, až vskvitnú zhoreliská.
Len ono vydrží spor, mečom božím blýska,
jak cherub premáva sa protív po húšti;
sfíng hádky zmotané len ono rozlúšti;
s ním víťazstvo, bez neho kviľba rabstva nízka.
Ó, štedrou spŕchaj rosou, bohatú lej vlahu
do srdca horlivca, ty Ducha prívale!
Dosť sedal posaváď v snoch trudných na skale;
dnes vzbudil sa i poznal pravú žitia snahu: —
kde Pravda, jejžto trón krás tvoria kryštale:
ta zachcel, namieril let — k tomu veď ho prahu!

--- KAPITOLA 13 ---

13
Môj obzor nezná hraníc. Priestranstvu niet hrádze,
jak guľa ohromná, jejž stredom ja som, hľa,
kol rozstúpilo sa. Zvšiaď záchvev nadvzdušia,
s ciev tajných odvíjanie pásem skvúcej priadze.
Z ľalie prerod v ružu, z ruže do nevädze,
dúh vlanie čudesné a drahokamov hra,
roj kúzel magických, jag, fatamorgána —
no oko zemšťana preds’ všetko požiť vládze!
Jak, zostril niekto razom vetchý nástroj tela,
dal v návod výpočet a krídlam teleskop?
Ech, slabá výpomoc a trocha k náuke!
Nadšenie z Boha, to tá sila tvorčia, smelá,
juž priestor nezavrie, val nezachváti dôb —
Duch liece vesmírom jak včela po lúke.

--- KAPITOLA 14 ---

14
Čuj, šumot, rachot, hrmot z diale jak by voza.
Špíc trblot, ráfu jas, viď, áno, vskutku Voz;
spräž v letku nezbednom — no, nič to, Helios,
nie Faeton,
[
8
]
poháňa, nič to, žiadna hrôza!
Čo — myšlienky sú putom, krídla duše lozia,
než Pegas
[
9
]
rýchlejšie má k cieľu krehká os?
Huš, k Mliečnej ceste, huš, kraj cesty na pokos,
kde k hroznu vzopäla sa zlatochlpá Koza.
Viem, blízko ľúta Saňa… preto Bereniky
vlas šumný zježil sa, hoc posmel v Srdienci,
a ľakom zsineli i driečni Blíženci;
no márny Labute kviľ, márne Kvočky kriky:
[
10
]
toť, Persej už ju zbil, toť, víťaz vo venci!
A spása Pegasa je vesmír preveliký!
[
8
]
Faeton
— podľa gréckej mytológie syn boha slnca Hélia, ktorý sa jedného dňa pokúsil viesť namiesto otca štvorzáprahový slncový voz na oblohe. Neovládol záprah, vybočil z dráhy a bol by zapálil zem, keby ho Zeus nebol včas odstrčil od vedenia, zabijúc ho bleskom.
[
9
]
Pegas
, gréc.
Pegasos
— mytologické meno okrídleného koňa. Podľa povesti vznikol z krvi Medúzy, ktorej héros
Perseus
na svojich cestách sťal hlavu. Pegasos bol tiež koňom múz a symbolizuje dosiaľ rýchlosť a všadedostupnosť básnickej myšlienky.
[
10
]
Uvádzané mená sú názvami hviezd, resp. súhvezdí na oblohe. Grécka mytológia opriadla ich pôvod a jestvovanie povesťami.

--- KAPITOLA 15 ---

15
Čuj, šum, sfér hudba —
[
11
]
iste nápev skvostnej Lýry,
zvuk Vegy
[
12
]
rozkošný, jak sám by Apol
[
13
]
hral;
ku hodom pozýva Sírius, slávny kráľ,
Altair pošiel s vesťou pod pečaťou Miry.
Okamih: Arktur, Regul… všetci bohatýri
v oruží nádhernom sa hrnú z diaľnych brál.
Orión hupol v kruh a zápas započal;
ryk Aldebarana, čuj — viď, jak okom víri!
Keď Kanop vystal, v boj sa Slnko vrhlo zas.
No turnaj nemá konca, nemá, bársi všetci
sú reci udatní. Nadarmo Korún jas
plá slávou k venčeniu a Panna
[
14
]
núka klas,
— kde Herkul? — zvolal kráľ. A onen skrsol vraz:
i najskôr korisť on na bujnom znesie pleci.
[
11
]
Hudba sfér
— Pytagorovo učenie o harmónii nebeských telies. (Pytagoras, grécky filozof, žijúci v rokoch 592 — 507 pred Kr.)
[
12
]
Lýra
i
Vega
— hviezdy prvej veľkosti
[
13
]
Apol, Apolo
— v gréckej mytológii syn boha Zea. Bol okrem iného bohom spevu, hudby a umenia vôbec.
[
14
]
Všetky vlastné mená v predošlých veršoch sú menami hviezd alebo súhvezdí. Gréci, resp. Rimania si ich vo svojich mýtoch zbožstili.

--- KAPITOLA 16 ---

16
A vskutku ulovil ju, stúpa, siaži, letí;
svet celý pohýbal, jak búr keď oprie sa
presily prsami do stavby pralesa,
že neponechá v kľude ani jednej sneti.
Kam? za ním zabraly sa azda všetky svety?
on centrom stvorenstva a osou kolesa?
on sopäl na reťaz kol žhavé telesá,
že za ním musejú jak pokárané deti?
Lež kam ich vedie preds’, kým smerom svojho prstu,
do školy akej? Roj — do úľa ktorho brala?
Ký cieľ im správa jeho k púti predpísala?
Snáď k svadbe dvojhviezdy, kde rozkoš neskonalá,
sa náhlia? abo k novej sestry slávokrstu?
či ku pohrebu hviezdy, čo sa stroskotala?…

--- KAPITOLA 17 ---

17
Ó, veľkolepí ste, jak kráčate tak v kole,
vy jasní pútnici, hoc mnohí, v shode preds’;
nie cudzej, vlastnej vy ste každý slávy žnec,
pre krivdu nevchádzate mračnej do nevole.
Tam svetodejov veľkých nedohľadné pole!
Že kedys’ spíše ich, si trôfa vedomec:
i štára v tajných hmlách a zvŕta nebožiec,
i nebesá rozkrájal ako oráč role.
Vtom domnienok všakových hojnosť rozsial na ne.
Pred sebou predviesť dal rad sústav slnečných;
diaľ skúša, beh, lúč… a už vtáčka chvatol v dlane!…
Ja, pravda, chválim Kozmu umné spytovanie;
pri všetkom obdive však preds’ sa prerve vzdych,
vzdych z hlbín k ústam, z úst do výšin v slove: Pane! —

--- KAPITOLA 18 ---

18
Ó, krásne zbudoval si dom svoj, veľký Bože,
navonok nesmierny, zdnu večný foriem tvar;
nie púhy staviteľ, Tys’ hneď i Hosudar,
pán, ktorý jak čo stvoril, priam i zničiť môže.
Zriem svety: vstávajú a zapadajú v lože;
sú hmoty obrazy, a preto idú v zmar.
Ja smiem však vyvolať: „Non omnis moriar!“
[
15
]
ja červ smiem! — Čože vesmír povie na to, čože?
Dosť videl som i počul z dielne ruchu, zvuku;
predo mnou rozkrídlené dleje arcidielo,
tu v rozkvete už plnom, tamto v čaropuku —
Dosť — teraz rád bych spatril raz i majstra čelo,
všeslávy obličaj! — Môj vodca, podaj ruku,
po stupňoch hviezd rušajme hore, hore smelo!
[
15
]
„Non omnis moriar“
— verš z Ovídia, rímskeho klasického básnika doby Augustovej (žil v r. 43 pred Kr. — 18 po Kr.). Znamená: „Nezomriem celý“.

--- KAPITOLA 19 ---

19
„Zpät, blúznivče!“ hlas z výšin zaznel kárnej vravy.
„Viď hor’ a rec, čo zrieš?“ — Zriem hviezdny, jasný Kríž,
tak vetím v žasnutí. „Včuľ pozri hodne níž;
čo zrieš?“ — Zriem znova kríž, však zatienený, tmavý.
Blesk skmital: kolo kríža vidím husté davy,
muž na ňom v tiesni múk — ston, osrk — skonal — tíš —
Zem! — skričím — Golgota! — „Hej, tak, jak hovoríš!
— hlas opäť — zomrel, sberba chváta od popravy —.
Bol vyznavačom pravdy živým, svetlom zeme:
i musel nazmar — zbilo lži a tmy ho plemä;
no trpev za pravdu, ten jasný zobjal Kríž
a patrí Bohu vo tvár všeslávy a lásky! —
Čo ty? — kde rany, obeť? — Mlčíš na otázky! —
Tvoj genij, vravím: Zpät! — Príď, až mzdu zaplatíš!“

--- KAPITOLA 20 ---

20
S tým zmĺkol. — A ja strezvel, srozumel mu zcela.
Hymn, zdá sa, počujem znieť v sveta priestranstvách:
„Kto horí za pravdu —“, hoc zotlel v márny prach,
nezhynul, nesmrtnosťou trvá svojho diela!
Ach zloby, neprávosti je na zemi veľa.
Zvlášť jeden záhyb jej je plný bôľov; vrah
tam zdivel k vzteklosti a kmáše slzný hrach —
tam boží trestu bič, meč pádny archanjela!
[
16
]
Ach, hryzovisko, strasť tamdolu na svete:
húf verných v potupe a planstvo vo kvete,
zboj po ducha komore, zradný predaj krve…
A dni, čo svitnú, horšie, nežli boly prvé —
No pravdy stúpenca to všetko nezmätie,
apoštol schopný on vždy každej obete!
[
16
]
Hviezdoslav tu akiste myslí na „záhyb zeme“, obývaný Slovákmi, sťažujúc sa na neľudský útlak národný i sociálny, ktorý v tej dobe musel slovenský národ znášať. Hviezdoslav tu však tlmí svoje spravodlivé rozhorčenie nad pomalou vraždou svojho národa tým, že túto vraždu pokladá za trest boží, za „meč archanjela“, nie za výsledok vtedajších spoločenských rozporov.

--- KAPITOLA 21 ---

21
Z nadšenia srší život, život opravdový!
Lúč jeho nehasne pri žiadnom zatmení;
v milostný ono čas sa zdrojom spramení,
otuží svaly, jazyk operutí slovy.
Dá smelosť, krásu v líce, zaštiepi v ráz kovy,
na zlato prepáli hruď v svätom plameni;
v broň odie, doručí aj prápor zvlnený;
tak k obeti a k činom slávy prihotoví!
A búra zrachotí — shon ďasov rozveje —
V žeň zlatú vyklasia sa zlaté nádeje —
a vo svet večne sa zaskvejú trofeje.
Ó, Ducha povíchre, ó, sostúp s neba; tvor-li
je človek vyšší, dokáž, zapáľ ho, v ňom zhorli: —
z hviezd — tam — až k hviezdam sami povznesú sa orli!
[
17
]
[
17
]
I pri tom, že v predchádzajúcej básni pokladá Hviezdoslav zlo za trest boží, koniec jeho rozjímania je, že sila pravdy, nadšenia a borby za ňu odstránia raz zlo a uskutočnia odveké nádeje ľudstva vo svet spravodlivý, riadený s vyšších perspektív, než sú hmotné záujmy jednotlivcov.