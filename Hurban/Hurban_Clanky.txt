--- KAPITOLA 1 ---

Predslov k Červenákovmu Zrcadlu Slovenska
Čo národy kedy vytvorili, to je ich pravda, ich podstata, ich duch a princíp, to sú ony
         samy. Tam vidí národ seba, kde sa preukázal; svojho ducha, kde ho spredmetnil. Teda
         história národov — čo je iné, než vychádzanie ducha zo seba samého na tento svet skutočný,
         bezprostredný, objektívny. Národy nič iné nevytvorili než to, na čo boli silou svojho
         vnútra, svojím tajomným hnutím, svojím prorockým tušením podnecované, hnané, ba tak
         povediac nútené. A tento prechod či proces — je ospravedlnenie sa ducha na stranách
         časnosti: a toto ospravedlnenie spočíva v tom, že duch vyjde zo svojej ničoty, zo svojej
         uzavretosti v sebe pred súd samého seba a pred súd sveta. Lebo ktože by mu uveril, že je
         duch, keby svoju duchovnosť nedokázal — nestelesnil — nespredmetnil? Toto, hľa, je život,
         alebo lepšie, život je tento svätý pohyb ducha, tento prechod ducha do sveta z jednej
         strany, potom z druhej, tento prechod, to hýbanie sa ducha v sebe, kde on z tušení a
         temných pocitov prechádza do jasnejších, z nich do predstáv, z nich do reflexií a z
         reflexií do vedomia absolútna. A v tomto vrení najprv seba, potom aj život a svoje skutky
         zasa tým istým pochodom tvorí a vyludzuje, prichádzajúc v nich k dokonalosti poznania
         samého seba.
Keby duch nepoprel seba, nikdy by neprišiel ďalej od svojej ničoty. Ale poprenie ducha
         nie je nič iného, ako že on vyjde zo seba, teda z toho, čo je všeobecne, do toho, čo nie
         je. Duch je duch, ale práve preto, že je duch, tá abstrakcia všetkého, čo nie je duch, je
         on neskutočný, v sebe rozptýlený, na nič nevplývajúci, ničím netýkaný. Pokiaľ je takto duch
         len a len tým duchom, je v osamotenosti; v opustenosti, vo večnom zármutku, v bolestiach
         svojej mŕtvoty a nemoty zakliaty; preto večnou túžbou ducha je vyjsť z tejto bezčlánkovitej
         všeobecnosti na svet určitý, vyliať sa do tisícorakých zvláštností a jednotlivostí. V tomto
         svete zvláštností a jednotlivostí síce už duch nie je to, čo bol vo svojej všeobecnosti,
         alebo lepšie, prešiel zo seba do nie-seba, on, duch, sa vtelil, vystúpiac zo svojej
         duchovnej čírosti, do určitých foriem tejto konečnosti, ktoré sú už len jeho formy, a teda
         nie on sám. Ale v tomto progrese prichádza duch práve k samému sebe. Lebo čo on stvoril, to
         je on sám, sám seba v tom sebou stvorenom skutku a svete vidí, poznáva, miluje. To je jeho
         večné určenie, aby sám seba určoval, uskutočňoval, dokazoval a vyčerpával. Keď sa duch od
         seba najväčšmi vzdiali, keď sa totiž celý prenesie do diela, do skutkov, do sveta, vtedy je
         sebe najbližšie, vtedy sa najlepšie poznal, vtedy sa dotkol bodu svojho určenia. A naopak,
         čo nie je v duchu národov, to nikdy neuskutočnili. Je nezmysel myslieť si, že by napríklad
         Gréci pri svojom vytvorenom náboženstve krásnej individuality boli mohli vytvoriť ešte aj
         princíp monoteizmu (jednobožstva), lebo duch tohto národa iba krásny, len v kráse sa
         pohybujúci, len individuálnou krásou hrdý — nemohol vytvoriť aj niečo také, čomu by patrili
         aj iné predikáty. Čo národy vytvorili — to je ich duch, ktorý vyšiel z nich do sveta
         skutkov.
Na uskutočnenie toho, čo je v podstate, v duchu národov, vynakladali národy celý svoj
         život. A ich celý život, to boli len stupne, po ktorých kráčali k vrcholu pyramídy svojho
         princípu. Toto žitie sa dialo vo forme času, teda čas bol kupec, ktorému sa duch predával.
         Čokoľvek sa uskutočnilo, všetko sa uskutočnilo v čase, ako predaj a kúpa medzi duchom a
         časom. V tomto duchovnom predávaní veje už tušenie večného života na zemi. Ale vek a život
         národov je dlhý, prenáša sa zo storočia do storočia, z pokolenia na pokolenie uprostred
         búrky, víchrov, bojov, pokoja. Teda v tomto zmätku časov musia národy dávať na seba pozor,
         aby nevyšli z koľaje svojho princípu, aby nezabudli na otcov, dedov, pradedov a
         prapradedov. Duch národa musí teda neúnavne bdieť — a kráčať po tej ceste, ktorú menujeme
         rozpomínanie sa duchov, musí sa obzerať na minulosť, tkvieť úplne v prítomnosti, a
         vzťahovať sa na človečenstvo, ktorého budúcnosť má byť aj jeho vlastnou, musí hľadieť na
         uskutočňovanie sa ducha v minulosti, aby tak mohol zachytiť niť a priasť a ťahať ju ďalej.
         Toto je život národov, že poznávajú svoju podstatu, svojho ducha, svoj princíp, svoje
         určenie v už vyvinutom duchu v minulosti, a prijímajú kroky otcov za kroky svoje, vieru
         otcov za vieru svoju, slávu otcov za slávu svoju, hanbu otcov za hanbu svoju, a snažia sa
         zaokrúhliť všetky rozmetané javy svojho ducha. A ako sa toto vyjadrovanie sa ducha deje
         časnou cestou večného ducha, toto vychádzanie ducha von zo samého seba do sveta sebou
         stvoreného a jeho pôsobenie na cudzí svet — to ukazuje história, alebo lepšie, história
         národov je ich život vpletený do pásma života ľudského pokolenia. Aby bol tento život
         národov zaokrúhlený, dokonalý, vracia sa on vždy k sebe, lebo len tak postupuje ďalej a len
         tak vyčerpáva zo seba poklady, v sebe ukryté a kladie ich na oltár človečenstva. Vracať sa
         ku všetkému, čo už národy vystavali, skúmať to, rozmýšľať o tom, vyvodzovať z toho
         myšlienky a ducha v tom ukrytého, je rovnako potrebný postup, aký v nedokonalosti vidíme u
         včeličiek. Vyletujú — vracajú sa, stokrát a stokrát obletujú vymurované komôrky, a môže na
         túto prácu pozerať akýkoľvek múdry človek, nespozoruje nič, len keď stoja celé komôrky a sú
         plné medu. Národy sú takéto úle duchov. Ani si nemožno inak predstaviť pokrok ľudstva a
         národov ako takto. Nie je to teda vracanie sa k nedokonalosti, keď sa vraciame do minulosti
         a prezeráme si tabule časností, na ktorých sú zaznamenané viera, obec, cirkev, náboženstvo,
         umenie atď. nášho ľudu a ducha. Ale to je odtrhnutosť od sveta, a teda osamotenie, a teda
         pád do ničoty, do bezbožnosti a priepastnej pustoty, keď chceme minulé len pošliapať
         vyhlásiť za blud, nazvať prostotou, a svoj rozumček vyhlásiť za najdokonalejší vrchol.
         Ľahko je vycierať zúbky na náboženstvo, umenie, obec atď., ako sa ony javili v minulosti:
         ale nájsť prechod, vidieť zviazanosť terajška s minulosťou, to je uzol, hic Rhodus, hic salta.
[
1
]
Racionalizmus nerozumný, poď sem, kde sa niečo stavia, lebo hrýzť vie aj pes:
         stavať len rozum a duch. Ale veď sa nazývate racionalistami: nuž stavajte ďalej na tom, čo
         vám postavili rozumy a duchovia predchádzajúcich storočí! „Ale to všetko je blud a povera,
         náš duch sa už vzniesol vyššie, my tomu neveríme, to je staré stavanie, na tom sa nedá
         stavať vyššie. My máme nový základ — racionalizmus, ktorý nič neverí!“ Toto sú odpovede
         racionalistov, ktorí si zasluhujú skôr meno bláznov než racionalistov. Svet je stále nový,
         lebo len ľudia zomierajú a starnú, ale človečenstvo sa obnovuje, duch ustavične pokračuje z
         nového do novšieho; a všetko to, čo bolo, je novšie. A na každom novom a novšom stupni je
         viditeľné novšie a novšie vedomie ducha. Ale tí blázni, čo od svojvôle nevedia, čo majú
         robiť — všetko minulé zatracujú ako blud: no predsa nič nestavajú, v čo by chcel duch
         človečenstva veriť. V novšom je reprodukcia toho nového, čo bolo novšie pred ním. Teda tu v
         tom neskoršie novšom sa zvečňuje to skôr novšie, no je to len jedno stavanie večne sa
         dokonávajúce. Človečenstvo dáva k tomuto stavaniu materiál aj staviteľov a vrchných
         správcov tejto stavby. Národy sú takíto stavitelia a správcovia.
Ale aby som znovu prišiel k tomu, z čoho som vyšiel, že sa národy vždy vracajú ku
         všetkému tomu, čo boli — a tak kráčajú dopredu. Národy najprv len tušievajú svoje poslanie,
         preto sa u nich uplatňuje veštenie, pud, pocit; neskoršie sa z toho všetkého vysekávajú a
         prechádzajú k dokonalejšiemu poznávaniu — napokon prichádzajú k vedomiu svojho určenia, a
         tu sa preporodzujú. A v tomto bode je ich utrpenie, lebo sa odtŕhajú od toho, na čo si
         zvykli a obliekajú si čistejšie rúcho; ich duch sa vyjavuje už v ríšach krajšej
         skutočnosti. Keď však národ prešiel nižšie cesty svojho vyvíjania sa a postavil sa na
         vyššie stanovište, nesmie svoje prv urobené kroky potupovať, ale ich ospravedlňovať,
         hľadieť na ne, nachádzať a poznávať v nich svojho ducha, aby sa tak dosiahla jednota
         zvukov. Pravda, medzi storočiami a storočiami je rozdiel, a prvopočiatočné diela národa nie
         sú také ako tie, ktoré uskutočnil na najvyššej výške svojho vedomia: no preto však
         neprestávajú byť jeho dielami. Tušenie a pocit nemohli uskutočniť formu myšlienky; čím
         prostejší bol ľud, tým v hrubších formách mu žilo božstvo, tým hrubšie bolo aj jeho
         občianske zriadenie. Ale kroky jeho ducha sú tu také zjavné ako aj v tom najvyššom vedomí.
         Židia a Gréci prešli ku kresťanskému náboženstvu — ale zachovali určitosť svojho ducha aj v
         kresťanstve. Ako je vôbec istou pravdou, že kresťanstvo je také národné ako ktorékoľvek iné
         národné náboženstvo staroveku. Napríklad Maďar a Slovák, hoci sú obaja kresťania, ale aký
         nesmierne rozdielny tvar má kresťanstvo u Maďara a kresťanstvo u Slováka! Národný živel,
         čiže duch, ktorého ríšu kresťanstvo otvorilo, a tým na cestu spasenia večne privádza, keď
         teda národný duch uznáva kresťanstvo za svoje, dáva mu farbu svojstva a sebou ho preniká,
         ako aj sám je ním preniknutý. A tak sa to deje všade a pri všetkých krokoch ducha; čím je
         vyvinutejší, tým je vždy novší, ale vždy ten istý. Národy najprv poznávajú, potom
         slabikujú, potom čítajú reč ducha i života svojho; a práve tak pristupujú tieto národy k
         svojim skutkom ako čitateľ k svojmu poznávaniu, slabikovaniu a potom k chápaniu. Čítanie má
         v sebe už poznávanie, a do bláznov by sme nadali tomu, kto by sa samému sebe, vediacemu už
         čítať, smial, že kedysi musel hovoriť a-b ab, e-b eb atď.
V poslednom čase, v ktorom toľko národov dvíha svoj hlas, toľko národov sa v histórii
         svojej prehŕňa, v ktorom tak často počujeme o bojoch národov vedených o ich práva,
         zvláštnosti, svojstvá, v tomto poslednom čase pozdvihuje svoj hlas aj kmeň slovenský,
         obývajúci Tatry. Synovia tohto kmeňa sú prvopostavy, postavy, čo sa vo svojej pôvodnosti
         ešte nikdy nezjavili. Každý prebudený Slovák hľadá ducha a princíp svojho kmeňa, a náramne
         nad tým bolestí, že všade nachádza len jeho ničenie; darmo ho chcú niektorí tvoriť, darmo
         vymýšľajú plány a sústavy, v ktorých by sa on mal nájsť a dosiahnuť; dnešný Slovák obracia
         oko svojho ducha inde. Teraz už platí len skutočnosť, akékoľvek pozitíva či negatíva, dobro
         či zlo spôsobil a zo seba vyčerpal duch tohto ľudu; jedno je to všetko slovenskej
         bádavosti, len nech to je. Vo všetkom, čo ľud robil, je on sám, je votkaný a vpletený jeho
         duch; a tohto ducha chce duch Slovákov poznať. Všetko to žitie i živorenie postaviť pred
         súd myšlienky, to je práca tohto nového pokolenia. Je ľahostajné, kamkoľvek to už povedie,
         k životu, či k zahynutiu; len nech sa vyhrabe zo svojich zrúcanín a vyslobodí sa z tej
         zábudlivosti? Každý si myslí, že z dneška na zajtrajšok bude žiť: preto kto by to mohol
         odsudzovať alebo mať za zlé Slovákom, keď sa aj oni domnievajú, že nastávajúca budúcnosť je
         ich život? Domnievajú sa, že tento svoj budúci život utvoria najdokonalejšie tak, keď vo
         svojej myšlienke strávia všetko, čokoľvek v minulosti vytvoril duch tohto národa. Preberajú
         teda všetko doterajšie živobytie Slovenstva, aby videli momenty, ktorými už prešiel duch,
         poznali, v akých sa teraz nachádza a poznali zvrat, do ktorého má prejsť v najbližšej
         budúcnosti. V tomto novom pokolení Tatry precitol k horúcemu bitiu životný pulz Slovenska,
         ožiarila ho žiara budúcnosti, a vo všetkých sa hýbe jedno tušenie, že už viac nemá byť to,
         čo bolo — ale nový svet a vek, že ich má prijať do svojho lona. Lety mladistvého ducha už
         vyleteli vyššie, než boli lety ich otcov. Je to pravda, ktorú sme dobre pocítili a pravdivo
         si uvedomili, hoci sa bude mnohému zdať samoľúbosťou. Samoľúbosť, samoľúbosť! — veď to bolo
         naše nešťastie, že sme neboli doteraz samoľúbi ako celok, ale svojvoľní, len svoju osobnú
         vôličku si pestujúci a s ňou sa ako s bábätkom hrajúci.
Otcovia chodievali po Tatrách a po tej velebnej pôde, po ktorej aj my chodíme. Ale koho
         rozplamenila za nové myšlienky tá veľkolepá tatranská príroda tak — ako rozplamenila nové
         krásne postavy, vyrastené z tatranského života? Tu naši duchovia žasnú, keď hľadia konečným
         okom na nezmerné výšiny, do priepastných hlbín. Nám už aj myšlienka žije a zdvíha sa z
         týchto stánkov prírody, vidíme už zrastenie Tatier s tatranským ľudom. Nám živým nie je nič
         mŕtve. Prechod našej prírody do nášho ľudu a zabiehanie nášho ľudu do určiteľnosti prírody
         vidíme i cítime: slovom, naša príroda nie je nášmu duchovnému oku nič iného než my sami,
         ale ešte len v prvopočiatku. Naše vedomie je len stavivo na tom základe; pravda je bod, z
         ktorého sme vyšli. Nie div, že mnohý živý iba chlebom, ktorému ešte nie je sňaté beľmo, pre
         ktoré nevidí pod škrupinou jadro — tieto a podobné myšlienky menuje a nazýva iba fantáziou,
         ba už aj fanatizmom. Hovädo žuje trávu, nerozmýšľajúc o tráve, neoddeľujúc vyššie organické
         formácie od nej. A ak by niekto chcel byť taký zvedavý a chcel by vedieť, ako by sa hovädo
         smialo, keby rozumelo tomu, kto hovorí, že tráva má aj iné určenie, než aby ju hovädo
         prežúvalo: ten nech pozrie na zúbky tým mudráčikom, čo sa usmievajú, hryzúc si pery, keď
         počujú hovoriť o tom, čo my vidíme vo svojej prírode, ako sami seba na ňu vzťahujeme, ako
         poznávame v nej myšlienku svojho ducha a svojho určenia, akú budúcnosť vidíme, aký zakliaty
         svet, ktorý sa má odkliať a vyslobodiť z kliatby, nachádzame v týchto večných Tatrách. Lebo
         keď sa niekto teraz vznáša od tohto divadla, na ktorom sa veci diali k ľudu, skrze ktorý sa
         diali, vtedy sa svet rúha alebo smeje. Hneď sa vycapí mudrc, ktorý nám chce ukázať, že
         nemáme históriu, hneď iný, ktorý našu prácu vyhlasuje za márnu, hovoriac, že sa nám to
         neodmení, hneď tretí, ktorý nám naše úsilie celkom kategoricky zakazuje. Ale nás to všetko
         posilňuje, ba ženie nás práve k samým sebe a k hľadaniu šľapají ducha nášho národa — v jeho
         zvykoch, reči, omyloch a pravdách, v spevoch a náboženstve, obci, umení a živote.
Lebo to, že nemáme históriu, totiž, že sa ešte nedá ohmatať, čím bol náš duch vo svojej
         nerozčiastkovanej všeobecnosti, nás povzbudzuje, aby sme rozmýšľali, prečo nás boh sem
         povolal, postavil nás do prostriedku medzi západom a východom, v búrkach zachoval, v pokoji
         scelistvil? A na tejto ceste prichádzame k názoru, že pre nás ešte nebol čas, že sme nemali
         kedy priasť svoju históriu. Národy, ktoré majú históriu — tie nemajú budúcnosť, lebo
         história je vývoj ducha v čase, predanie sa ducha času, uskutočnenie sa ducha na stranách
         časnosti. My teda, nemajúc históriu — máme budúcnosť, v ktorej pôjde dopredu vývin nášho
         nekonečného ducha v konečnosti, a tak prechod jeho roztečenej nečlánkovitosti do článkov,
         do diel, umenia, náboženstva, viery, obce, do celej skutočnosti. Doteraz sme len trpeli,
         lebo utrpením prejde duch do svojej slávy. Preto, hľa, vyhľadávame ducha svojho národa,
         roztrateného vo všeobecnosti, a zbierame ho v duchu jednotlivostí — zlúčených v akejsi
         vyššej jednote ducha, princípu a vedomia. Náš ľud, tým že trval — pripravoval sa na svoju
         veľkú budúcnosť, a tak síce nemal a doteraz nemá históriu, ale len prolegomeny k nej, a my
         sme teda v prolegomenách k slovenskej histórii, avšak z tých prolegomen musíme vyjsť; no
         bojíme sa, aby sme z nich nevyšli rýchlo, preto sa stále točíme len v tých neuskutočnených
         a nedokázaných hypotézach, aby sme tým istejšie potvrdzovali v samom tvorení histórie, v
         samom pradení nite ľudského pokolenia to, čo je tu nie dokázané. A na to sa nielen sami
         upozorňujeme, ale aj iní nás na to upozorňujú. Nuž čože nám to uškodilo, keď nás aj istý
         slávny gróf chcel zmámiť tým, že nemáme históriu?
My co jiní dokázali známe,
[
2
]
než to skryto přede jinými,
co my v knize  lidstva býti máme!
Ale to, že naša práca je márna, že nebude odmenená, je trochu nezrozumiteľná námietka;
         pozrimeže sa jej teda bližšie do očí. Že by to bola márna práca hľadať stopy a šľapaje
         ducha, chodiť s myšlienkou po tých ríšach, v ktorých sa cez dlhé storočia duch ukazoval,
         tvoril, ustaľoval, tomu nerozumieme, lebo ten, kto také slovo vybrechne, je cudzincom v
         duchovnej ríši, svoje pero namáča do vínového špiritusu a okolo seba maľuje kruhy, aby ho v
         nich neznepokojoval večný duch. Reč je stavanie ducha, v tomto ideálnom stavaní chodiť je
         vec a povinnosť ducha: zvyky, obyčaje, mravy, spevy, viera i povera, náboženstvo — a to od
         prvého stupňa čarodejníctva až po dokonalé kresťanstvo, od pohanských balvanov až po
         absolútnu dogmu sv. Trojice, toto všetko, ba ešte oveľa viac, čo si duch tvoril,
         vyobrazoval, pestoval, v čom sa videl, k čomu sa pozdvihoval — toto všetko v jeho národnej
         zvláštnosti, v jeho farebnosti a nuansovaní prezerať, o tom uvažovať, z toho vyhľadávať
         jedného ducha, v tom všetkom poznávať jedného činiteľa, storočím iba omladnutého, nie je
         veru márna práca. To je spomínanie si jednotlivých duchov, to je prechádzanie z nižších
         stupňov na vyššie, vedúce ducha touto stupňovitosťou k jemu vlastným výškam. Že sa nám to
         neodplatí, môže to byť len tak, že nám to neprinesie strieborné kríže, zlaté medaily,
         skvelé rady, dukátové kapitály; no keby sme svoje dary premrhali na iné živly, ktoré by sa
         rady zmohli a oslávili peniazmi — lebo to je ľahká cesta — ľahko by sme to všetko mohli
         dosiahnuť a získať za božie dary ducha veľké rebachy. Napokon po takejto odmene nemôže
         túžiť ten, kto sa posvätil, lebo posvätenie má odmenu v svätosti. Ale dvom pánom nemožno
         slúžiť.
Naša odmena je — odmena posvätenia, duch nachádza v tom vypĺňaní túžby svoj život, a
         život je najvyššia odmena. V tejto práci ducha nachádza duch svoje ospravedlnenie, v tejto
         práci skladá zo seba bremeno uzavretosti, neskutočnosti, lebo prestáva si byť cudzím a
         vracia sa k sebe, prestáva slúžiť mamone, cudzej vôli, nevlastnému záblesku — ale slúži
         sebe, vybojujúc si ten slávny pokoj boží, ktorý prevyšuje všetok rozum. Toto je zisk ducha
         za jeho práce, ktoré vynakladá na svoje poznanie a vedomie; na poznanie a uvedomenie si
         svojho ducha a princípu, v ktorom vzrástol — sveta, národa, obce, náboženstva atď. Ale táto
         odmena hneď aj rastie s požehnaním prúdiacim na celý svet a odbleskujúcim sa odtiaľ na neho
         samého. V tejto práci jednotlivcov, v tomto požehnaní ich prác rastie nikdy nedostavaný,
         ale večne dostavovaný chrám človečenstva. Duch je ako slnko; jeho lúče, ktorými tvorí, lámu
         sa a odrážajú aj k nemu samému. Ak si vtlačil hlboký znak do pohyblivej pôdy ľudského
         pokolenia, vedz, že si nekonečne prenikol k cieľu, a už len to bude požehnanie pôsobiť aj
         na teba samého. Ajhľa, odmena, ajhľa ten blahoslavený pokoj ducha a svedomia!
Teda aj toto hádzanie hliny posmechu na nás za to, že naše úsilie nebude odmenené, nám
         prináša len hlbšie vedomie, vedomie, že nie sme úžerníci predávajúci ducha telesnému zisku.
         A časom, aj to vieme, keď budeme mať svedectvo ducha, že sme najprv hľadali toto čisté
         kráľovstvo ducha a myšlienky, a časom, hovorím, pridané nám bude i to ostatné, kráľovstvo
         konečnosti, lesku, moci a mamony, potrebné pre skutočnú existenciu ducha. Čo je nás teda po
         hluku a kriku zberby zvyknutej na úžernícke hračky? Vieme, že sme letmi nášho ducha
         prenesení zo smrti týchto pominuteľných pôžitkov do života vedomia a ducha túžiaceho po
         pravde.
No tí, čo nám kategoricky zakazujú plakať nad duchom uväzneným v neskutočnosti, radovať
         sa z poznávania svojej povinnosti a potreby, dávať úľavu nekonečnej bolesti a túžbe nášho
         srdca a ducha, letieť vyššie nad prítomnosť, hľadieť hore k hviezdam nášho neba: tí nás
         učia poznávať negatívnu stranu sveta, odpor, s ktorým sa musí stretnúť každá skutočnosť,
         ktorá chce prejsť do existencie a bytia oddeleného od chaosu, ak chce dosiahnuť ten bod, v
         ktorom sa dáva histórii nový smer a obrat národnej individuálnosti.
Uvedomiť si ten bod, v ktorom sa náš národ spája so svetom, vidieť miesto, kde stojíme
         vo svete a človečenstve, preniknúť všetky stupne, akými dodnes prešiel duch nášho ľudu — to
         je naše úsilie. A deje sa cestou tak zvláštnou ako aj nutnou a potrebnou. Z Tatier ideme k
         tatranskému ľudu, krútiac sa nad bezprostrednosťou Tatier a bezprostrednosťou ľudu. A v
         tomto krútení sa, keď máme pred sebou prevraty vonkajšej tatranskej kôry, tie stopy
         hrozného vzbúrenia sa mocnej prírody, zalietavame i k tomu všetkému, ako žil tento, tu
         usadený ľud, kam sa rozletel do šírych končín rozprestierajúcich sa od severu na juh, od
         východu na západ. A tu vidíme, ako je spojený so svojím svetom, s kmeňmi s ním zviazanými,
         s pokrvnými, v ktorých nachádza svoju celosť tento tatranský svet, ako sa zasa spája, aké
         má miesto v tomto svete, v ktorého brehoch hučí oceán dejov človečenstva. Ako je Slovák
         človek? Ako je Slovan? Ako vyzerá jeho božstvo, ktoré vzýva, jeho človečenstvo, ktoré zo
         seba vydáva? Čo znamená v Slovanstve? Čo v človečenstve? Či je nulou pred inými číslami
         alebo nulou za mnohými jednotkami, desiatkami, stovkami a tisíckami? Čo pokladá za dobro?
         Čo pokladá za zlo? Lebo ak by sme zabudli na tieto otázky, ľahko by sme stavali dom bez
         základov. Ale ak si môžeme na tieto otázky odpovedať tak, že odpovede sú substrakt
         potrebného vyvíjania sa človečenstva, vtedy nás všetky prekážky musia iba vyššie
         pozdvihnúť, lebo náš interes je taký istý ako u človečenstva.
Keď však z toho nepovedome vyvinutého života nášho národa takto vyčítame nový svet ducha
         a myšlienky, nech nám tu nikto nepoloží tú novorekú (paradoxnú) otázku — či to národ tak
         myslel? Lebo budeme nútení mu všeličo odpovedať, za čo sa nám nepoďakuje. Nemyslel —
         odpovedáme vopred, chcejúc takého človeka ušetriť od rozličných epitet; nemyslel — lebo
         myšlienka bola u neho ešte v tvrdom a hrubom šate: čistota myšlienky, ako sme vyššie
         povedali, má miesto iba na vyššom stanovišti povedomia ducha. Stačí, keď vidíme, čo urobil,
         a od nás sa žiada, aby sme vyviedli ujarmenú myšlienku z okov nižšieho povedomia,
         vyjadreného v nižších formách. Čo si národ tvoril, to je jeho objektívnosť, to je jeho
         vyjadrený duch; a jeho duch, keď vyšiel vyššie, duch, ktorý je v jeho individuálnostiach
         ako potencia, sám seba vyhrabáva z toho, do čoho sa bol predtým pochoval, v čom sa bol
         predtým poprel. Musí sa vyhrabávať ako Herkulaneum
[
3
]
zo svojich rumov a rozvalín. Keď P. Botta, francúzsky konzul, píše o svojich
         nálezoch v Chorsabade pri Ninive a uvažuje o tých krásnych basreliéfoch a vyvodzuje z nich
         veľké povedomie asýrskych umelcov,
[
4
]
azda sa nenašiel nikto, kto by sa bol tak paradoxne opýtal, či ten asýrsky
         umelec rozmýšľal o svojom umení tak isto ako P. Botta. Všetko, čo je v bájach, spevoch, v
         zriadeniach obcí, náboženstve, vojnách, pokoji atď. ľud nemyslel čisto, utekajúc raz do
         predstáv, raz do iných nedokonalejších foriem ducha. Myšlienka je najčistejšia forma a k
         nej dozrievajú iba veky. Ale čím väčšmi si túto myšlienku prisvojili jednotlivci, tým
         väčšia túžba ich ženie, aby všetko to, čo sa doteraz uskutočnilo nevedome, nedokonalo —
         ospravedlnili na súde myšlienky, našli v tom všetkom jednotu ducha — kráčajúceho k jednému
         cieľu, hoci nie vždy rovnako a tou istou cestou.
Nech sa teda smeje, kto chce, keď bude v týchto časoch nášho bádania a hľadania seba vo
         svojom ľude čítať také veci, ktoré boli, ale oni ich nevideli, jestvovali, ale pre
         obmedzenosť duchov pre duchov neexistovali, a nech si tento cech hladných posudkárov povie:
         „Hm — ale či to Slovania mysleli tak, ako sa to teraz hovorí napríklad o ich náboženstve?“
         S touto otázkou, to dobre vieme, nikde nepríde! Ale ak bude chcieť hľadať niť života nášho
         ľudu, ktorej koniec teraz vidí, istotne ju nájde nepretrhnutú a najhlbšia minulosť bude
         spojená, s terajšími zmätkami, takže aj v nich zazrie len jednu, tú istú niť a zapáli sa
         láskou k takejto nepretrhnutej niti nášho ducha a určenia, ktorá však svojím koncom ukazuje
         ešte na ďalšiu cestu — toto ho naplní duchom večne mladým, večne silným, prorockým. Skôr
         prijmeme odpadávanie od nás, než tú nevšímavú, neurčitú, nerozdelenú celosť! Padanie ničoty
         k ničote je zisk; to, čo je živé na pni nášho ľudu, to iste len tým väčšmi bude prirastať k
         svojmu pňu, čím väčšmi budú odpadávať dezorganizovaná kôra a suché ratolesti. Určite od
         úsvitu našej slovanskej histórie — až do dnešnej chvíle ťahá sa nepretržitá reťaz
         dôslednosti ducha, hoci by to aj nebolo vždy dosť hmatateľné. Prechody sú nespočetné a
         bývajú ťažko rozoznateľné.
Toto terajšie dvíhanie sa slovenského kmeňa z pustoty a bezbožnosti veru vzbudzuje mnoho
         údivu a nepochopenia ako zo strany priateľov, tak aj zo strany nepriateľov. Lebo keď sa
         mŕtvy dvíha z hrobu, keď bezbožník a naničhodník precitáva vo svedomí a začína si brať
         vyššie a znamenitejšie predsavzatia, vtedy ľudia od neho utekajú a smejú sa mu, ba mnohí
         prvého späť do hrobu, druhého k hriešnosti sácajú a nedovoľujú mu vrátiť sa do chrámu, z
         ktorého bol sám svojvoľne utiekol. Aj náš slovenský ľud sa tak vžil do telesnosti, že mu už
         veľmi málo ostávalo z jeho duchovných darov. Reč, zvyky, nábožnosť si zachoval, ale všetko
         ostatné utratil. A samu reč tak znížil, že sa už ani neopovážil v nej o niečom vyššom
         rozmýšľať. Slováci už prišli na to, že sami ich spisovatelia sa vysmievajú zo svojho
         nárečia, tie mrzké slová, ktorými sa v živote rozprávajú, vidia, ba svoju národnú reč
         menujú rečou sprostou. Treba sa čudovať, že Slovania ich neuznávali, vždy ich prihadzovali
         na dôvažok k iným, a nepriatelia ich utláčali, upierajúc im bytie? Spravodlivo sa nám to
         všetko stávalo, lebo sme nič také neurobili, čím by sme sa boli uplatnili. Slovák bol už
         celkom odpadol od Tatry, od celej pôvodnosti svojej prírody; lepšie duše sa lepili k iným
         kmeňom, podlé duše sa lepili k cudzím národom. A ako jedno tak aj druhé bolo len
         priliepaním sa, z oboch pochádzalo pre Slovensko len zlé. Kmeň má byť v národe to, čo národ
         v človečenstve. Ak odsudzujeme fantastický kozmopolitizmus, kde sa chce osobnosť
         bezprostredne vtlačiť do človečenstva, zapierajúc a ničiac národnosť, z toho istého dôvodu
         musíme pohaniť a odsúdiť aj takú národnosť (a zvlášť veľkého národa), ktorá by sa chcela
         vyliať z jedného indivídua do národného rázu a celku. Čo sú v človečenstve národy, to sú v
         národoch kmene. Svojím kmeňovstvom musíš pôsobiť na svet svojho národa. A toto je to, čo
         spozorovali Slováci, z jednej strany ako Slováci, z druhej strany ako Slovania; a v prvom
         spočívajú príčiny aj druhého. Z ľudu nemohla vyletieť iskra Slovanstva skôr, než by
         vyletela iskra svojstva, Slovenstva. Preto zrazu toľko odrodilcov, že sa naraz zakresalo do
         kremeňa Slovanstva, preto aj teraz plné ruky práce, že sa z oboch strán začína spoznávať
         tatranský kmeň. Ale tieto myšlienky už presahujú čas, v ktorom je zložené toto dielko, ku
         ktorému píšem predhovor. Tu teda len pripomíname: obšírnejšie vývody a dôvody nech sa
         očakávajú na širšom poli.
Toto prebúdzanie sa Slovenska je teda také spravodlivé, ako je potrebné a nutné vzpierať
         sa proti tomu, čo vyplýva z tej istej okolnosti. Právo na budúcnosť je božia moc daná
         ľuďom; právo na prítomnosť je božia moc ľuďmi už upotrebená. Národy sa ťažko lúčia so
         svojím bytím a prítomnosťou, lebo privykli životu — a v istom ohľade aj na panstvo a
         hegemóniu; ale s nekonečnou parhesiou
[
5
]
sa národy vinú k svojej budúcnosti, lebo túžia nekonečnou silou svojho ducha po
         rozšírení svojho srdca, po veľkosti. A tu do seba narážajú, tu, v tomto bode, v takomto
         čase sa cesty národov križujú, preto si vždy odporujú, a v tomto odpore sa prenáša z tróna
         na trón žezlo, z národa na národ trón ducha a osvety. Kto má rád život, ten musí vydržať
         blesky, strely, pokušenia, bolesti a nehody toho odporu; musí trpieť — a tak vojsť do
         svojej slávy. Takéto prebúdzanie sa národa má mnohostranné odrazy a rozličné pôsobenia. To,
         z čoho sa duch prebúdza, mece a hádže sa mu do cesty, lebo prebúdzanie sa nového je smrťou
         starého, ale národy sa vždy prebúdzajú zo starého človeka, stvoreného podľa tela; teda
         hmota, z ktorej sa dvíha duch chcejúci vyletieť vyššie, sa vo svojich námietkach vyhadzuje
         proti duchu, ale nič nezmôže čiastka proti celku, i odráža sa obyčajne na stranu
         odporujúceho živlu, aby sa tam spojila s protikladom a odrážala sa proti duchu, ktorý ju
         zanechal — nepovažujúc ju za hodnú seba. Koľkokrát sa východ, keď sa nemohol pokresťančiť,
         alebo lepšie, keď nevládal nového, zo seba vzídeného ducha uznať za svojho pre svoju
         bohapustú hmotnosť — koľkokrát sa tento východ vrhol do cesty všeobsahujúcemu kresťanstvu?
         Bol to islam, čo sa tak mocne pokúšal o Jeruzalem, kde kresťanstvo rozložilo svoje svätyne.
         Veru — ako krásne to vidíme dokázané na Slovensku. Ajhľa, ten starý človek slovenský, ktorý
         bol privykol konečnej hrude, ako sa on v novšom veku prikláňa na stranu odporu! V lone seba
         samého by nebol uznaný ani za odpor — ale na strane nihilizmu, tam vidí pre seba prázdne
         miesto, a tak udiera do nového slovenského človeka, tušiaceho budúcu veľkú slovanskú
         skutočnosť. Sama Európa pociťuje ešte doteraz výpady fanatizmu východných divochov proti
         svojmu kresťanskému zriadeniu, hoci sa už darmo usilujú z potopy európskej civilizácie, v
         akej tí východní čudáci okrem nejakých zvyškov pohynuli, aj tie ostatky vyplahočiť.
Preto, hľa, aj tieto najnovšie udalosti, ktoré sa zjavujú na obzore nášho života a sú
         plné stovkami a stovkami kontrastov, chápeme ako potrebné a vyrastené práve na tej niti,
         okolo ktorej sa točí náš život, takže sa domnievame, že ak by niekto chcel vidieť naše
         vyvíjanie sa bez nich, chcel by vidieť ruže bez tŕnia, med bez plástu. A mnohé iné neresti
         nás zvierajú, a v budúcnosti zovrú ešte aj iné; o nich tu len tak krátko môžem povedať,
         nakoľko sa to patrí v predslove k takémuto spisku, ako je tento tu.
V nesmiernych bolestiach sa zrodzujeme; lebo náš duch nenachádza nikde pripravené cesty,
         ale musí sa hľadať sám prostredníctvom bojov vedených v samom sebe. Z domu prinesenú
         nábožnosť nám kazí bohaprázdny racionalizmus profesorov, takže znova sa musíme dvíhať sami,
         keď náhodou prídeme k lepšiemu poznaniu. Ale šľachetné povedomie národnosti si neprinášame
         z domu, a v živote, len čo v nás začína vznikať, číhajú na nás stovky tigrov, schvacujú nás
         stovky spoločností všelijakých turistov, takže sa nemôžeme zveriť ani jednej a nezostáva
         nám nič iné, ako položiť si ruku na srdce a počúvať hlas svojho svedomia a hľadať vo
         svojich hlbinách bezpečného vodcu.
Pritom však, keď sme sa povýšili ku skutočnému ideálu slávy, otvárajú sa nám nové boje.
         Iba kontrast a odpor, iba bolesť a rany nás zvierajú. A v tomto nebeskom a zemskom ohni
         stojíme, do tohto ohňa namáča básnik svoje pero, ním hľadí historik do ďalekej minulosti,
         týmto ohňom hádžeme do priateľov i nepriateľov, a jedným namočením pera pôsobíme na obidve
         strany.
A čo je iné ten náš milý život než chrám, pred ktorým horí tento oheň, a kto chce doň
         vojsť, každého páli a každého blaží. Plameň zemský šľahá proti, nebeský plameň ducha šľahá
         vyššie, a cez ten prvý prenáša pravých posvätencov. Pravý, nech sa aj neraz popáli, predsa
         len tým väčšmi horí ohňom, ktorý ho robí necitlivým a nedosiahnuteľným pre ten zemský
         plameň.
Toto všetko mi letelo mysľou, keď som čítal spisok nášho najnadanejšieho Benjamina
         Pravoslava Červenáka
Zrcadlo Slovenska
, ktorý sa teraz nachádza už aj
         pred súdom širšieho obecenstva. A keď ma o našu literatúru vysoko zaslúžilý pán vydavateľ
[
6
]
požiadal, aby som k dielku napísal predslov, prišlo mi hneď na myseľ, aby som
         to, na čo som myslel pri čítaní, aj napísal a pridal k tomu spisku. Mal som síce na mysli i
         to, že by som mal nechať hovoriť sám spisok, a predslov obmedzil na životopisné nákresy
         pôvodcu. Iste tu bude veľa takého, čomu sa nebude chcieť alebo môcť porozumieť; lebo nie je
         myslenie ako myslenie a nie je vývin ako vývin, takže myslenie jedného býva častokrát
         urážkou myslenia iného. A najmä teraz, keď sa cechy privilegovanej učenosti vysokoučených
         pánov rozostavujú po istých miestach a zakladajú, monopoly a metropoly nemej učenosti —
         (lebo nemajú ani jeden organ), teraz aby človek nehovoril iné ako páter Paulus
         Heidelbergensis.
Predsa však som sa takto rozhodol, len aby som oslobodil myseľ od tých myšlienok;
         napísal som ich teda, a čo som písal, písal som. Taká je táto knižka, ako sú tieto
         predslovené slová, a do takého sveta vstupuje, aký som tu vykreslil. Či sa to už bude páčiť
         alebo sa nebude, všetkým tým sa dokáže pravda a vhodnosť i primeranosť tohto predslovu k
         dielku i k obecenstvu. Kto dielku porozumie — prizná sa aj k predslovu; kto odsúdi
         predslov, odsúdi aj dielko: lebo oboje sa navzájom vysvetľuje. Ibaže by sa bolo dalo ešte
         mnoho pred-sloviť, medzi-sloviť a do-sloviť: keď sa totiž nemôžeme dosť nahovoriť o tých
         pomeroch, v akých sme so svojimi myšlienkami k svetu; keď i sám spisovateľ skľúčený ťažkou
         chorobou nemohol tu vyčerpať hojnosť svojho predmetu; a napokon keď je to dielko spísané v
         čase, keď sa to všetko ani vedieť nemohlo, čo sa už teraz vie. Večná len škoda pre náš
         úbohý ľud, že tento mladý muž zomrel v takom veku a v takom čase, v ktorom by i najviac bol
         mohol urobiť, aj najväčšia potreba toho by bola bývala. On sám by si bol svoj spisok aj
         pred-slovil, aj medzi-slovil vo svojej dialektike, aj do-slovil k svojmu predmetu. Necháme
         to však už spolu rásť, ako to vzišlo, až do času, v ktorom nám bude dožičené aj
         dôkladnejšie, ako už po opravách, i obšírnejšie, ako už po prípravách, o tomto predmete
         rozmýšľať, hovoriť, uvažovať a písať.
V Hlbokom koncom októbra 1843
[
1
]
Hic Rhodus, hic salta
— lat. Tu je Rhodus, tu skáč, čiže
               ukáž, čo vieš. Výrok z Ezopovej bájky.
[
2
]
My co jiní dokázali známe…
— posledné trojveršie 260. znelky Kollárovej Slávy dcery. Porov. vydanie Slávy dcery, Praha 1952, s. 153.
[
3
]
Herkulaneum
— rímske pobrežné mesto juhovýchodne od Neapolu.
               R. 79 n. l. bolo zasypané pri výbuchu Vezuvu
[
4
]
pozri Allgemeine Zeitung Beil z 8. októbra 1843
[
5
]
parhesia
— rovnakovzťažnosť
[
6
]
pán vydavateľ…
— Červenákovo dielo Zrcadlo Slovenska vyšlo po
               autorovej smrti v Pešti r. 1844 nákladom Jána Kadavého. Hurbana teda asi o napísanie
               predslovu požiadal Kadavý.

--- KAPITOLA 2 ---

Hlasové o potřebě jednoty spisovného jazyka pro Čechy, Moravany a Slováky
Spisů musejních číslo XXII, v Praze v komissí u Kronobergra a Řivnáče. 1846. Sti.
            VIII. 244. za 24 xr., 18 xr., 16 xr., 14 xr. v str.
Nihil rerum mortalium tam instabile ac fluxum est, quam potentia non sua vi
                  nixa.
[
7
]
Nie sme veľkí priatelia mott, iba ak na novielky a poviestky; keď sme si nad tento
         článok zvolili motto, chceme tým len upozorniť nášho čitateľa na hlboký obsah tohto
         príslovia. Lebo ak sa najprv zmieri s tou pravdou, veríme, že aj túto našu recenziu
         horeuvedeného spisu prijme priaznivejšie ako všetci tí, ktorí chcú pre slovenský kmeň
         vystaviť akúsi českú silu.
Tá kniha, napísaná českými a slovenskými spisovateľmi, pritom tiež mužmi všelijakého
         názoru, zamerania a povolania, zbúchaná hlavne Kollárom a napokon na svetlo vypustená
         českým múzeom pre reč a literatúru českú, položila si za jediný cieľ odviesť Slovensko,
         pracujúce v novšom čase na literárnej jednote slovenskej, a tak na zbieraní svojich síl pre
         sebazáchranu, od tohto predsavzatia; nás, mladých aj starých, evanjelikov a katolíkov,
         učených aj neučených Slovákov, ktorí chceme dosiahnuť tento cieľ na ceste vzdelania svojho
         jazyka i ľudu, ponížiť a pošpiniť nás pred naším obecenstvom, uviesť do podozrenia
         storakých hriechov, zhnusiť našu slovenskú reč, a tak predošlý status quo naspäť vpratať a
         nasilu vteperiť do slovenského literárneho života. Aspoň my sme tento cieľ našli v
         spomenutej knihe. Lebo čo priam sa nám tam popred ústa preťahujú najkrajšie a najmastnejšie
         motúziky o tom, ako nás Česi milujú, o tom, ako to naši čechizujúci evanjelickí kňazi od
         Devana až po Kollára a od krčmára Ďurgalu
[
8
]
až po dolnozemského sedliaka dobre myslia so slovenským kmeňom, predsa len na
         samom čírom konci nachádzame ten sto a sto ráz opakovaný refrén: Slováci sú iba zberba,
         slovenská reč je bačovčina a krčmárčina, takže z nich bez Čechov nemôže byť nič, pretože je
         iba pre drotárov a sviniarov! Povedzte nám teda Vy sám, pán Kollár — či je to všetko nie
         tak?
Keď poznáme cieľ, pozrime sa, akými prostriedkami ho chcú tí istí pôvodcovia a
         vydavatelia dosiahnuť! Aby vec dostala akúsi autoritu, postavilo sa na čelo české múzeum
         ako vydavateľ a autor predhovoru,
[
9
]
aby vec dostala historickú váhu, vyťahujú sa proti nám svedkovia z hrobov,
         totiž uvádzajú sa spisovatelia, ktorí žili stá a stá rokov pred nami, a aby sa vec zjavila
         v lesku všetkej literátskej slávy žijúcich česko-slovenských koryfejov, spomenuté múzeum sa
         veľmi usilovalo, aby sa do čela niektorých slovenských nespokojencov postavili svojimi
         hlasmi najzaslúžilejší naši i českí spisovatelia, a aby títo mali svoj chór tlieskajúci na
         chválu, postavili sa do radu muži jednak vysoko postavení v úradoch a znamenití, jednak aj
         ľudia veľmi nepatrní a biedni! — Takto sa napísala kniha hrubá pätnásť hárkov a pustila sa
         do obehu v najlacnejšej cene, akú sme my len na Slovensku mohli poznať, lebo sa predáva za
         rozličnú cenu, ktorá však nikdy neprevyšuje 24 xr. A na samý koniec prišlo ešte české
         múzeum, základ a nádej všetkých sľubných česko-spisovateľských výhľadov; opísalo totiž
         chvályhodný a šťastný stav českej Matice s udaním odmennej ceny za dobré české spisy.
Keby sme chceli články, ktorých sa v spomenutej knihe nachádza tridsaťtri, rozoberať
         podľa ich historickej povahy, našlo by sa veľmi málo takých, ktoré sú vyňaté z prítomného
         času a sú hodné slova. Lebo koľkože je tam takých článkov, čo proti nám nemôžu nič svedčiť
         jednak preto, že sú napísané ak aj nie pred storočiami, tak iste pred 15 — 20 rokmi, jednak
         preto, že mnohé z nich pochádzajú od ľudí, ktorým síce patrí česť, kým poctivo šenkujú víno
         alebo orú role alebo — alebo etc., ale ktorí si z literárneho hľadiska nezasluhujú odpoveď,
         ak má platiť, čo píše Šafárik vo svojom hlase: „Neboť jakož nemohou nemocní lékařům
         předpisovati způsobu léčení, dítky rodičům a učitelům způsobu vychovávání a vyučování, tak
         ani obecný lid vzdělavatelům svým nemůže nařizovati cest a prostředkův k dosažení duševné
         vzdelanosti a osvěty, duševného blahobytu svého.“
Okrem toho sme my veru ani nepotrebovali také babské dôvody, ktoré, keď už len mali, a
         mali byť sčítané, mohli sa podať aspoň v krátkosti ako kortešské „vota“,
[
10
]
keď, ako vieme, všetci budú len tú istú nôtu; ale nie — tu v týchto hlasoch sa
         nám podáva všetko, ešte len aj „ten ponížený služebníka ctitel uprimný“! Ale veď to
         vydávalo české múzeum — nebolo sa teda treba obmedziť na vážnosť dôvodov, ale iba písať a
         písať, len aby z tých „hlasov“ narástla veľká kniha.
A práve preto, že sme ani nepotrebovali také krčmárčiny, čiže škreky, nadávky a
         paškvilné prezývky vyšplechované krčmármi na naše iste obecné dôležitosti, nebudeme ani
         brať ohľad na všetky články, a dáme odpoveď len tým, ktoré obsahujú proti nám dôvody. Keďže
         však náš časopis má tú úlohu, aby odháňal z literárneho siatia škodlivých vrabcov, sem-tam
         dáme po prstoch ľuďom, ktorí sa pomýlili a namiesto motyky, smoly a šenkárskeho žajdľa
         chytili spisovateľské pero. Čibe-čibe, ruku od perál, vy nepovolaní kohútikovia!
Nebudeme recenzovať ani tamtých našich starých Benediktich, Komenských, Dobrovských a iných,
[
11
]
za ktorých nám veru ani sám p. Kollár neručí, že by neboli zmenili svoje mienky
         práve tak, ako on sám kedysi veľa takého porobil, popísal a pohovoril, čo teraz odvoláva,
         len keby aj oni boli tak ako on dočkali tieto časy, v ktorých povstal náš spor. My už tie
         staré hlasy o česko-slovenskom či biblicko-českom slohu a jazyku pokladáme vo vzťahu k
         najnovším otázkam len za staré šaty pristrihnuté podľa novej módy, pretože prítomnosť môže
         posúdiť iba budúcnosť, ale nie minulosť. Že dobre vieme o tom, ako husiti doniesli medzi
         evanjelických Slovákov s náboženstvom aj českú reč, ako sa táto reč ujala v evanjelickej
         cirkvi a cirkevnoliturgických knihách, ba napospol v knihách vydávaných evanjelikmi, podá
         dôkazy aj naša literárnohistorická práca o Slovensku a jeho živote literárnom.
[
12
]
Vidieť teda, že sme nepotrebovali tak veľmi tie výťahy zo starodávnych
         literárnych časov. Nebudeme písať ani o Dobrovskom a Tablicovi z tých istých príčin; ale
         predsa len vás, páni, z tohto ohľadu prosíme o mlčanie. Veď Dobrovský nielenže nič nevedel
         o slovenskom kmeni, o jeho skrytom živote a jeho literárnej budúcnosti, ale on ani len
         českému kmeňu nesľuboval nijakú budúcnosť, chcejúc svojím bádaním zachovať iba pamiatku
         slovanskej reči. Útrpne sa smial, keď sa p. Presl
[
13
]
zaoberal plánmi vedeckého časopisu a slohu, úmyslami zakladať vedecký život v
         českej literatúre; lebo to bolo pre tohto muža dačo nevídané, keď sa on celým svojím
         postojom vedeckým ukázal iba ako génius vyhrabávajúci národ z jeho mŕtvych rozvalín. Len
         keď ležal na smrteľnej posteli, ako svedčia jeho priatelia, ktorí vtedy stáli pri ňom,
         videl možnosť vedeckého života u Čechov, nevediac sa dosť vynačudovať slovu Preslovmu a
         iných. S týmito mužmi teda české múzeum proti nám nemuselo vystupovať, my si ich ctíme pre
         ich zásluhy, ale pretože nevideli náš život vo svojich slastných krokoch, nemôžeme byť viac
         nimi určovaní. Spomenuté múzeum sa mohlo radšej rozpamätať na to, čo odpovedali najnovší
         koryfeji českej literatúry starcom, vystupujúcim proti ich slohu ustavične len s Adelungom,
         Komenským, Veleslavínom, kralickými atď. Oni sa odvolávali na pokrok vo vedách, ktorým iné
         národy kráčali dopredu a ktorý sa nedá vyjadriť v reči Komenských a Veleslavínov; správne
         sa domnievali, že tým dali starcom dostatočnú odpoveď. Ale ak platí správnosť tejto
         odpovede, a v čase, keď český národ naozaj tomu novému slohu nerozumel, o koľko viac a
         pevnejšie musí platiť naša zásada, ktorá spočíva v tom, že duch nášho národa stojí teraz
         nekonečne vyššie v povedomí svojej národnosti, ako stál v časoch Benediktiho, Dobrovského,
         ba aj v časoch, keď p. Jungmann a Palacký
[
14
]
písali svoje články; pre toto všetko my v ich reči a slohu písať nemôžeme. To
         slovenské poznanie spočíva v tom, že náš kmeň sa teraz viac ako kedykoľvek inokedy predtým
         cíti byť živým kmeňom, majúcim svoju budúcnosť, vždy väčšmi a väčšmi poznávajúcim svoje
         biedy a miestne nedostatky a vždy väčšmi hotovým pomáhať samému sebe samým sebou, svojím
         domácim jazykom, svojím uhorsko-slovenským právom, svojou konštitucionálnou slobodou.
Ak mali českí spisovatelia právo odstúpiť od biblického slohu preto, že iné národy zašli
         ďaleko vo vedeckom pokroku, o čo väčšie právo má slovenský kmeň odvrátiť sa od toho slohu a
         jazyka, ktorý nebol jeho — a najmä teraz, keď sa začína viac starať sám o seba? Že sme kmeň
         osobitný, odchodný od českého osobitným nárečím, povahou aj históriou, majúci kmeňového
         génia a kmeňovú svojráznosť, to veľmi ľahko dokážeme: ale keďže sa táto otázka v takejto
         výslovnej určitosti ani len zďaleka u tých starých spisovateľov nenachádza, plným právom
         tie články necháme stáť. Čo s nimi chcelo múzeum — nech si samo zodpovie pred súdom
         prísnejšieho spytovania; čo chceme my — to zreteľne povieme pri odpovediach, ktoré ideme
         dávať pánom spisovateľom Hlasov.
František Palacký
(historiograf českých stavov). Tento pán sa r.
         1829 pustil proti Bernolákovi, a teraz dal to isté pretlačiť a k tomu ešte pripojil
         prípisok, v ktorom bombarduje nás, slovenských spisovateľov. Ako tamtie, tak aj tieto jeho
         dôvody si musíme dobre všimnúť.
Pán Palacký píše, že keby tí niektorí evanjelickí spisovatelia na Slovensku, ako
         Tranovský, Pilárik, Sinapius, Krman, Hruškovic, boli našli nasledovníkov medzi katolíkmi a
         keby sa vyšším kráľovským ustanovením, tak ako za Márie Terézie a cisára Jozefa II., bolo
         do slovenských škôl uviedlo cvičenie českého pravopisu a v tom sa až doteraz aj v
         budúcnosti bolo pokračovalo, že teraz by už aj katolíci vedeli po česky tak, ako vedia
         evanjelici.
Každý môže viesť svoje dôvody tak, ako sa mu len najlepšie páči; ale my nechceme takto
         kebyovať, lebo s celým keby človek nič nedokáže. My berieme svet tak, ako je a má byť, a
         nie ako sa nám maľuje v mysli a obrazotvornosti. Aj sa pracovalo na tom, aby sa slovenský
         kmeň počeštil, aj sa celý tento zámer nemohol dosiahnuť; písali evanjelici aj katolíci,
         jedni všetky, druhí mnohé knihy asketické, polemické, slovom cirkevno-bohoslovecké, a
         predsa Slováci zostali len Slovákmi, čiže české nárečie nijako nemohlo zapustiť v
         slovenskom živote hlboké životné korene a víťaziť nad domácou rečou. Ba samy tie české
         knihy veľa ráz nedosiahli svoj cieľ práve preto, že im ľud nerozumel. Veď vieme, ako
         pôsobilo české kázanie a písanie na evanjelických Slovákov za čias Pázmányových,
[
15
]
keď už ani len cirkevno-náboženský život nemohol mať v tejto reči podporu! Nie
         síce iba táto okolnosť, ale predsa ona bola jednou z najhlavnejších príčin, že slovenskí
         evanjelici boli ako roztratené ovce, až ich potom Pázmányovo horlenie priviedlo k
         odstúpeniu od evanjelickej cirkvi. Tak sa chvália tamtí českí spisovatelia — a predsa sú
         oni len dôvodom pre nás, že českou rečou nemohli na Slovensku ani len cirkevný život
         udržať, tým menej však národný vzkriesiť a povzbudiť. Teda pre vnútornú potrebu slovenského
         kmeňa povstal Bernolák a začal narádzať Slovákom slovenský spôsob písania. A keďže on bol
         hlavný tvorca tejto myšlienky, na ňom ležala aj povinnosť, aby — keď povstal proti starej
         sústave — hneď aj dačo iné na jej miesto postavil. Čo bolo teda prirodzenejšie, než aby sa
         pokúsil svoje prirodzené podrečie povýšiť na literárnu hodnosť, a to tým skôr, že ono bolo
         práve to, ktoré stojí najbližšie k spisovnej reči, reči českej. Začiatok sa urobil, na ňom
         mal slovenský kmeň ďalej stavať, čo aj skutočne robil, lebo hneď slovenský básnik Ján
         Hollý, hneď Spolok milovníkov reči a literatúry slovenskej v Budíne, Hamuljak, Godra,
         Ottmajer a iní neprestajne pracovali na zdokonalení slovenského slohu. Z toho vidieť, že
         Bernolák nebol taký po hlave udretý, ako sa vidí niektorým Čechom a p. Kollárovi. Z toho sa
         dá jasne poznať, že mladý Bernolák udrel naozaj na správnu strunu, pohol svoj kmeň,
         nadriekol mu zámer, a kmeň v krátkom čase vydal mužov, ktorí, stojac na tom princípe,
         pracovali s neúmornou silou a vytrvalosťou na vytvorení, vyčistení a ustálení sa jeho reči
         a slohu.
Ale pán Palacký súdi o tomto skutku génia slovenského kmeňa veľmi nespravodlivo, lebo po
         tom, keď už bol povedal, že keby sa bolo tak stalo, ako sa malo stať podľa jeho mienky, že
         by už všetci Slováci boli dorástli k českej reči, vraví toto: „Ale leta 1787 některí faráři
         okolí trnavského navedením (!!) Ant. Bernoláka zamyslili sobě svým vlastním nárečím psati a
         síce podle pravidel, která sobě sami tudiž ustanovili! kéžby to aspoň duchem slovanštějším
         byli učinili! ba kéžby sami jen s větším prospěchem to byli počali! neboť po hříchu až
         posavád nic jiného nezjednali, než že krajané jejich a následovníci ani své, ani české reči
         a literatury neznají.“
Pán Palacký mohol radšej sledovať a hľadať príčiny toho, prečo sa u Slovákov napospol
         zjavovala nevôľa k češtine, to by ho bolo priviedlo k určitejším pravdám, ako len k tomu
         jeho pridŕžaniu sa toho, že sa ona mala prijímať, ba aj tomu jeho pyšnému karhaniu
         slovenského kmeňa a katolíckych spisovateľov. Že Bernolákov krok nemohol byť slovanskejší,
         to uzná každý, kto si vie predstaviť jeho časy, ale on bol aspoň najslovenskejší spomedzi
         všetkých českých spisovateľov, čo písali pred ním. A už len to by som zas rád vedel, či
         môže byť Čech skôr Slovanom ako Čechom a Slovák skôr Kollárovým Slavianom než Slovákom!
         Pozrite si za svoje ňadrá — bratia Česi, a čo nemôžete robiť vy, to nežiadajte ani od
         iného! — Že by sa však tým nič iné nebolo docielilo ako to, že všetci katolícki
         spisovatelia a Slováci ani svoju ani českú literatúru a reč nepoznajú, to je, aby sme sa čo
         najľahším slovom vyjadrili, nízke ohováranie. Slovenský pospolitý ľud vie veru o českej
         literatúre istotne toľko, ak nie viac, ako Česi o slovenskej. Tie chvály, ktoré p. Palacký
         dáva prešporskému Ústavu, tomu starému za Palkoviča,
[
16
]
a Učenej spoločnosti banskej
[
17
]
za veľké rozšírenie češtiny v slovenskom kmeni, sú zveličené; lebo nech pomlčím
         o Učenej spoločnosti banskej, ktorá nikdy nebola (totiž v živote a činnosti), poviem len o
         pôsobení Palkovičovho profesorstva, že z jeho gramatickej školy ani len desiati nevedia
         bezchybne po česky písať — a to sú predsa evanjelickí kňazi. Čože poviem o ľude,
         sedliakoch, mešťanoch, učiteľoch, šľachte, ktorí azda len patria k slovenskému kmeňu? A či
         je to nie hanba, keď sa kmeň nemôže naučiť svoju spisovnú reč, naveky je odsúdený nepoznať
         jej pravopis? Pán Palacký nám to však nijako nevyvráti, keď mu povieme, že sa tovariš,
         sedliak, mešťan, remeselník, ktorý nemohol chodiť do školy 5 — 10 rokov, nikdy nemôže
         naučiť český pravopis!
Bernolák teda povstal s celým zápalom za vec svojho ľudu, a tak založil jedno obdobie, o
         ktorom ešte ani sám p. Palacký nemôže súdiť, pretože to obdobie je ešte samo so sebou v
         ohňotvorení, a o ktorom bude spravodlivo súdiť iba budúcnosť. Len však nemôžeme zamlčať, že
         p. Palacký tým, že svoj náhľad takého pohyblivého rázu z roku 1829 v ničom nezmenil, iba
         seba samého kompromitoval, vytiahnuc proti nám to isté, čo písal pred sedemnástimi rokmi
         proti Bernolákovi. Toto je pre nás dosť zjavné svedectvo, ako sa Česi zaujímali o náš kmeň;
         také teórie, aké si o ňom vytvorili pred štvrťstoročím, vyťahujú teraz zo zaprášených
         časopisov proti rezkému hýbaniu sa nášho kmeňa v terajšom čase. Tento vzťah my radi
         staviame pred súd vzdelaného obecenstva: lebo Bernolákov princíp a tento Palackého článok
         už rozsúdila skutočnosť slovenského života.
Pristúpme teda k tomu prípisku z roku 1846.
[
18
]
Pán Palacký spočiatku nepochybuje, „že k tomu vedení byli (mladí Slováci)
         oumyslem dobrým“, lež hneď nato: „ale po hříchu! nezběhlí a nezkušení muži tito nastoupili
         cestu, která je i následovníky jejích přímo do propasti záhuby vede“. To je, pravda, hlavná
         chyba, že sme mladí; ale s tou neskúsenosťou nech nám dá p. Palacký pokoj, lebo my mu veľmi
         ľahko dokážeme, že na Slovensku a v slovenských veciach máme väčšiu skúsenosť a zbehlosť
         ako on. Jemu je ľahko tam v Prahe vzdialenej na 80 míľ strúhať ideály jednoty
         česko-slovanskej, ako nám tuná, ktorí sme, hocijako mladí, ale predsa už skutočne
         prekročili hmlistú čiaru číreho literátstva a chceme náš ľud priviesť k dačomu vyššiemu; my
         vieme, aká je to daromná práca chcieť do ľudu vnášať to, čo je nie jeho. To veríme, že sa
         naša cesta môže zdať p. Palackému záhubnou, ako takému, ktorý bol naučený počúvať o veľkej
         jednote Čechov so Slovákmi bez toho, aby bol len raz tento pojem skúmal a chcel sa na
         vlastné oči presvedčiť, ako s ním v živote stojí. Ale keď takto veští záhubu, prečože nám
         neukázal znaky a symptómy tohto letenia do priepasti? My preukazujeme hrmivejšie znaky
         života odvtedy, čo sme začali písať po slovensky; hneď ako vyšiel druhý ročník Nitry,
[
19
]
napísaný už v tejto slovenčine, strhli sa živšie slovenské interesy v dušiach
         našich súkmeňovcov. Stovky a stovky hlasov pro et contra sa zdurili zo sna a urobili lomoz
         a vresk; táto knižka stiahla na seba spiace hromy. Jedni ju špinili, obracali na posmech, o
         zem trepali, pálili, spisovateľov a vydavateľa zasypali šprihaninami; iní oslavovali
         tendenciu, podľa príkladu tam pomiešaných foriem popísali celé hárky foriem, rečových
         návrhov a posielali vydavateľovi a iným spisovateľom, varili v sebe princíp aj formu. A
         toto všetko platí väčším dielom o tých, čo sa dovtedy o literárne veci starali alebo málo
         alebo nič. Toto sa stalo práve v tom čase, keď na Slovensku preletovala myšlienka o
         slovenčine, takže vydavateľ Nitry si tento nález nijako neosobuje. On získal z tradície,
         lietajúcej v národe ako neviditeľný anjel, smelosť — a hodil tento literárny pokus do
         variacich sa živlov. Pritom na obranu a proti obviňovaniu ma zo svojvôle pripomínam, že
         slovenčina, ktorú tam upotrebili mnohí, ale skúšali a opravovali ju najmä Ľudovít Štúr,
         Rimavský, Bohdan Hroboň, iní Slováci ju dopĺňali, čistili, vytvárali podľa toho, komu aké
         formy boli známe ako slovenskejšie, takže tak slovenčina napospol, ako aj slovenčina
         vytvorená v Nitre je dieťa génia žijúceho v kmeni a národného podania. Potom vstúpil do
         života Tatrín,
[
20
]
v ktorom sa predniesli kmeňové žiadosti, náhľady slovenských znalcov, strhli sa
         prudké hádky o živote nášho kmeňa a jazyka, tak sa určili hlavnejšie pravidlá a princípy,
         otvorili sa k ideálu reči, dalo sa vnuknutie, začal sa pohyb, až sa celé Slovensko pustilo
         do ohňa! Zároveň s týmto pohybom sa hneď tvorili spolky miernosti, nedeľné školy,
         konsociácie literárne aj sociálne; a potom prišla kráľovská milosť a Noviny s Orlom tatránskym
[
21
]
sa zakrútili nad týmto neusporiadaným chaosom, a verejne sa radilo a riadilo,
         karhalo a hundralo, požehnávalo a rozpaľovalo, až sme prišli na tento stupeň, na ktorom
         vieme preukázať už dosť hojných spisov a ešte viac praktických skutkov lásky, posvätenia a
         oddania sa národným lósom a osudom. A toto všetko rástlo a konalo sa uprostred najväčších
         posmechov, hrozieb a prosieb, útokov a fanatického prenasledovania, a to tak zo strany
         cudzích, ako aj najviac zo strany našich vlastných, tak bratov slovenských, ako aj najviac
         bratov českých!
Kto sa teraz bližšie prizrie Slovákom, uzná, že len najväčšia zlosť alebo neskúsenosť a
         neznalosť môže pomenovať tento pekný zapálený pohyb záhubou slovenského kmeňa. V tomto
         trení sa prelomili dve ohromné hrádze, ktoré delili slovenský kmeň, a to predovšetkým
         hrádza, ktorá delila spisovateľov od ľudu, lebo všetci vieme, že po česky píšuci Slováci sa
         držali vždy dačoho vyššieho, velebnejšieho a nedotknutejšieho, než aby boli zostúpili do
         vzťahov s ľudom; oni tento ľud pokladali len za zberbu, majúc svoje ospravedlnenie tam v
         Prahe! A druhá hrádza, ktorú slovenčina prelomila, je náš vzťah k zemianstvu a katolíckemu
         ľudu, ktorí prv boli češtinou odstrčení od svojich bratov, s ktorými sa schádzali v každej
         chvíli, ale ktorí teraz bez rozdielu náboženstva čítajú knihy vydané po slovensky. Naše
         noviny sú preto národné, že ich číta národ, a teda nielen slovenskí evanjelici, ako by sa
         určite bolo stalo s českými. Vyššia a nižšia šľachta, ktorá nemá ani času ani vôle učiť sa
         české gramatiky, naveky by bola pre nás stratená, keby noviny vychádzali v českom nárečí.
         Nechže nám tu nikto nevraví, že je to lenivosť celého kmeňa, lebo tým právom by sme mohli z
         lenivosti obviňovať český kmeň pre neučenie sa slovenčiny. Kmeň a literáti sú rozdielne
         pojmy, literáti majú poznať slovanské nárečia, kmeň má dobre vedieť svoje vlastné. Toto,
         hľa, sú znaky života a pôsobenia slovenčiny; akéže symptómy záhuby nám z nášho života ukáže
         p. Palacký? — Toto nech je odpoveď všetkým tým, ktorí v našom pohybe vetria len záhubu.
Pán Palacký vraví, že slovenská reč by sa mohla vtedy povýšiť na literárnu, keby sa v
         nej konali snemy a bola povýšená do diplomacie; ale my odpovedáme, že jedna z hlavných
         príčin, pre ktoré je slovenská reč v Uhorsku taká utlačená, je okolnosť, že prebudenejšia
         strana slovenského kmeňa uspokojila činnosť svojho ducha českými modlitbami a postilami,
         nezatúžiac po kmeňovom, národno-politickom živote, po práve, po otcovskej reči, iba
         ustavične snívala o českých husitoch a moravských bratoch, o kralickej biblii, o jednote s
         Čechmi, ale nikdy nie o svojom kmeni a jeho určení. Strana druhá, väčšia, spiaca v snách,
         ani len nesnívala: hinc illae lacrymae,
[
22
]
že tí, čo sa zdali byť precitnutejší, čechizovali, a tí, čo spali,
         neslovenčili. Také pusté časy sme našli, že po krátkom sne o česko-slovanstve videli sme sa
         byť sami opustení vlastným kmeňom pre jeho vnútornú rozpadnutosť. Keby tí vychválení českí
         spisovatelia na Slovensku boli trafili lepšiu stranu kmeňového určenia, nebola by teraz
         slovenská reč taká potupená, ako je; lebo od čias Belových ubehlo dolu slovenským Dunajom
         veľa miliónov okov vody.
Snemy a diplomacia však netvoria literatúry; príklad toho máme u Maďarov — tí si najprv
         založili literatúru, akadémiu, noviny, spolky, až potom vyhodili zo sedla latinčinu. A tak
         to išlo všade; preto tým p. Palacký nič nedokázal, keď povedal, že keď sa po slovensky
         nesnemuje, ani slovenčina sa nesmie povýšiť na literárnu hodnosť. V Čechách sa ešte tiež
         strašne málo snemuje a diplomatizuje po česky, a literatúra sa predsa vzmáha; ba môžeme
         smelo povedať, že o čo je teraz česká reč mocnejšia aj v krajinskom zriadení, to len
         literatúre má čo ďakovať.
„Ale nyní,“ vraví ďalej p. Palacký, „když slovenské sněmovaní a ouradování zákony novými
         takměř zapovězeno jest, když maďarčina vítězná i až do těch selských škol ouředně vtírati
         se počíná, když stavové vyšší v národu bez mála všickni Slováky opustivše, k Maďarům
         přilnuli, národ sám v sobě neveliký na prostřední a nižší, tudíž nejvíce chudé třídy
         obmezený, k tomu na několikero podnářečí rozdělený a nesvorný, nikdež pevní jednoty, nikde
         veřejného, socialního života, nikde samostatného centrum pro své důležitosti nenacházející,
         konečně opuštěný ode vší pomoci lidské, do posledního boje o život a smrt, jako do víru vše
         pohlcujícího mimo vůli svou zachvácena se cítí: nyní dílo takové zamýšleti, starým
         nesvornostěm nové podněty dávati, síly ještě více rozdrobovati, a tím pro nastávající půtky
         nové snad i původní svůj cíl s očí pouštěti, jest — ať sa co najmírněji proneseme — blud
         osudný a žalostný.“
Najprv sa pýtame: keď je stav slovenského kmeňa takýto hrozný, čo majú Česi na uľahčenie
         tejto osudnej ťarchy? Čím nám pomohli v tých strašných bojoch z roku 1841? Čo nám dajú oni
         za naše navrátenie sa do starého status quo? Kde bola aká pomoc našim biedam v tom našom
         čechizovaní slovenského kmeňa? Sympatiu Čechov sme mali v našom nešťastí, to je pravda, a
         vtedy sa český kmeň domnieval, že náš kmeň bude mať v sebe dosť sily, aby sa ubránil;
         teraz, keď sme sa opovážili oprieť sa o tú istú svoju vlastnú silu, stratili sme aj
         niektorých českých spisovateľov, aj sympatiu, lebo vidieť aj z článku p. Palackého, že
         rozpráva nemilosrdne o našom kríži a ešte aj samu ľudskú pomoc sa opovažuje nám odopierať.
         Zaručuje sa nám p. Palacký, že sa ten náš hrozný stav napraví, keď budeme písať po česky?
         Ale my sme o požehnanom pokroku slovenčiny presvedčení doteraz stovkami príkladov.
Poznajúc teda naše nešťastie, odvážili sme sa už raz sami náš kmeň vzkriesiť a prebudiť
         k jeho vlastnému životu, aby mal aspoň sám seba, sám sebou sa ratoval. Náš slovenský kmeň
         nevylieval krv za českú, ale za uhorskú korunu, je vpletený do celkom iného pásma ako
         českého, preto aj musí hľadať svoju ochranu inde než v obrazotvornej veľkosti
         česko-slovanského, totiž českého literátstva; stavajúc na verejnej spravodlivosti a
         historickom základe, dôjdeme k stálejším výsledkom ako na pokútnych teóriách o jednom
         veľkom českoslovanskom národe. Domom nášho kmeňa a jazyka je uhorská vlasť, a v čom mene sa
         môžeme domáhať svojho práva, to je spravodlivosť krajinského zriadenia, domnievame sa, že
         predsudky, ktoré v našej vlasti lietajú o Slovákoch, zaženieme nie českou, pre uhorský štát
         vždy len cudzou literatúrou, ale na každý spôsob slovenskou, ako domácou, krajinskou. Toho
         sa už aj od času, čo píšeme po slovensky, docielilo viac, ako by si mysleli naši
         odporcovia. A práve preto veríme, že hoc priam jednotlivcom sa ťažko darí prisluhovať
         spravodlivosti — uhorský štát, stavy, ba sami Maďari uznajú spravodlivé žiadosti nášho
         kmeňa a neodoprú mu právo vzdelávať sa v jeho otcovskej, domácej, krajinskej reči.
Ale p. Palacký vraví na tieto naše prakticko-životné dôvody: „Všecky ty řeči nejsou nic,
         než pouhé pedantické žvastání.“
Teda my sme pedanti, my, ktorí chceme život, ktorí sa obzeráme po takom svete, v akom
         žijeme, po sociálno-právnych okolnostiach, v ktorých náš ľud hľadá svoj pozemský dobrobyt,
         po tých krajinsko-národných vzťahoch, z akých sa nemôžeme kvôli Čechom vyzuť, z akých
         nechceme vyjsť kvôli nikomu; toto všetko, čo sme my živšie v najnovšom čase poznali, menuje
         p. Palacký, ešte aj inak, a to „bludem osudným a žalostným“.
Ale čože budú tie teórie o česko-slovanskom národe, ktorého nikde okrem Čiech niet,
         kdeže je životnosť češtiny pre Slovákov? Vari v tom tristoročnom spisovaní postíl,
         modlitieb a českých gramatík? Viacej učeného pedantizmu je v teórii, že Česi sú Slováci a
         Slováci Česi, ako v tom našom: Slováci, píšte po slovensky! Kto je teda väčší pedant, my,
         ktorí, opierajúc sa o život a silu nášho kmeňa, chceme vytrhnúť ľud z jeho biedy, či p.
         Palacký, ktorý tam v Prahe píše o česko-slovanskej jednote — a nepozná potreby slovenského
         ľudu? Kto je väčší pedant, my, ktorí ukazujeme, že čeština náš ľud iba zahatala, rozdelila,
         nadula spisovateľov, na náš ľud neberúc ohľad, zanedbala ho a ešte aj teraz udúša jeho
         život, k čomu všetkému my chceme pomáhať slovenčinou, či p. Palacký ktorý s tým hotovým
         pojmom, že sme jedno, aj ďalej chce nechávať náš kmeň v tej istej psote a
         literárno-národnej biede, v akej bol doteraz? Kto je tu pedant? A kto pozrie na všetok ten
         život, aký už teraz slovenčina vzbudila, ten vykríkne mená pedantov, medzi ktorými bude
         iste aj p. Palacký!
My proti tej prorokovanej „strastné době“ vyvolávame živou rečou sily, ktoré pri češtine
         zadriemali v našom kmeni; preto na tie daktoré hore vysvetlené vrtochy a pochybnosti p.
         Palackého bez veľkého zháňania sa po dôvodoch odpovedáme.
Slovenské „sněmování“ je u nás „zapovězené“ tak ako aj české; teda p. Palacký nám
         nepodal nijaký dôvod za české písanie pre Slovákov tým, že vyčítal našej reči
         nediplomatickosť na Slovensku; naše stavy, ktoré odstúpili od svojho kmeňa, iste čeština
         neprivedie späť, ale s istotou môžeme povedať, že tí z vyšších stavov, ktorých sme
         slovenčinou získali, by pre češtinu, ak by sme ňou písali aj ďalej, odpadli od slovenskej
         národnosti; národ „neveliký“ slovenský sa nestane väčším, keď my evanjelici aj budeme písať
         po česky; že je v literatúre rozdelený, to je pravda, a my sme práve preto opustili
         češtinu, aby sme zmenšili počet tých, čo tú rozpadlinu množili, a priblížili sa k Slovákom
         ako Slováci, a keď sme prv popri tom, že sme písali po česky, nemohli byť Čechmi, teraz sme
         sa stali o to lepšími Slovákmi! Že nemáme pevnú jednotu? Teraz, odkedy píšeme po slovensky,
         ju máme oveľa lepšiu ako prv, keď sme písali po česky, lebo práve čeština bola ten klin,
         kálajúci Slovensko na dve strany. A bárs vy máte pre nás veľa čudesných titulov, menujúc
         nás Tatrancami, trpákmi, Trnavčanmi, bernolákovcami, sotákmi atď., my predsa len všetci
         máme jednu devízu: slovenčina; len jednu zástavu: život slovenského kmeňa, a môžeme vám s
         istotou povedať pre vás smutnú novinu, že neubehne veľa času, čo nikto nebude môcť ani len
         ceknúť o inom ako o spisovnej slovenčine; po tejto jednote nastúpi ten sociálny život,
         ktorého nedostatok nám vyčítate; centrum svoje tiež ešte nemáme, lebo slovenský kmeň len
         nedávno začal pôsobiť samostatne, ale jednotlivých centier máme viac; máme kraje, mestá,
         mestečká, dedinky, v ktorých teraz Slovák skôr dostane knihu a správu o svete, ako kým sme
         mali ešte spoločné centrum s Čechmi! To sú živly budúceho slovenského centra, ktoré sú nám
         životne drahocennejšie ako celý ten lesk pražských literárnych besied! Pokým sme ešte
         teoretizovali, idealizovali, dovtedy sa nám zjavovali v snoch chýry pražskej spisovateľskej
         slávy ako čarodejné zámky, po ktorých sme túžili, ale odkedy sme sa začali zaujímať o
         slovenského človeka, aj tieto fantastické lesky stratili pre nás svoju cenu. A že náš kmeň
         zostane pre svoju reč „opuštěný ode vší pomoci lidské“? Toto je neľudské nielen v skutku,
         ale aj v samom slove a hrozbe, na čo my s dúfanlivosťou odpovedáme: Spes Deo confisa
         nunquam confusa recedit!
[
23
]
Ale starým nesvornostiam my nedávame nové podnety; spočítajme len, kto komu koľko
         paškvilných prezývok, nevkusných ohovárok a potváranín napripisoval, či my Čechom a českej
         reči, či Česi nám a nášmu nárečiu? České múzeum aspoň zo päťdesiat rozličných paškvilných
         fráz a slov vypustilo teraz v Hlasoch na nás a na naše slovenské nárečie. My svoj biedny,
         zabudnutý, vnútorne roztrhaný, telesne aj duchovne zrazený kmeň tak v živote ako aj v
         literatúre zvyknutý len slúžiť, dvíhame jeho rečou, jeho miestnymi a kmeňovými právami,
         jeho vlastným géniom: a či týmto všetkým spôsobujeme nesvornosť? Či nie je opak toho u
         Čechov, u vás a vášho múzea, keď za naše spomenuté práce osopujete sa na nás ako na lotrov!
         Aké práva máte vy a české múzeum na to, aby ste nám a našej otcovskej reči nadávali?
         Poviete snáď, že to nie vy, ani české múzeum: ale vy ste to videli, čítali, posudzovali,
         vydali, s fanatizmom rozširovali. Toto je robenie nesvornosti a hľadanie zádrapky na
         susednom kmeni.
Ďalej hovoríte, že nám nič nepomôže, ako „pravý enthusiasmus a svornost celého národu,
         zakládající se na všeobecné chtivosti k obětem a k zapření sebe samého i všech různých
         interesů svých“. Hej, hej, entuziazmus celého národa! V slovenskom nešťastí, ako sme
         okúsili pri našich nedávno len trochu stíchnutých bojoch, nám nič nepomôže, iba jednota a
         entuziazmus celého Slovenska. Ale akéže to boli boje! Hádky, hromženie, prenasledovanie: to
         ešte nie je boj!
A predsa ani v týchto šarvátkach, bárs sme vtedy podľa toho hotového pojmu o jednote
         medzi Slovákmi a Čechmi boli s vami spojení — nič, nič, nič ste nám nepomohli!! Ergo —
         jednota slovenského kmeňa v sebe je liek na slovenské rany. Česi nám na ceste práva,
         zákonov, verejnej spravodlivosti nijako nemôžu pomôcť; a tak celá táto jednota s nimi bez
         zjednotenia sa kmeňa samého v sebe, na čo sa bez jednoty v literatúre nedá ani myslieť, nie
         je nič iné ako pedantická konštrukcia, pre Slovákov neužitočná, Čechom zbytočná.
Že Chorváti boli múdrejší ako my! To je pravda, ale že sú slovanskejší ako Česi, to je
         tiež pravda. Ich múdrosť aj my uznávame najmä z tej strany, že nevzali pre vzdelanie svojho
         kmeňa cudzie nárečie, ale povýšili na literárnu hodnosť jedno zo svojich kmeňových
         podnárečí, menovite rozšírenejšie dalmatínske, k čomu ale tiež neprišli razom, ale — ako u
         nás začal Bernolák písať po trnavsky, čiže v domácom podnárečí, tak aj Chorváti písali
         najprv prísne, provinciálne po chorvátsky, až neskoršie sa povýšili k tomu, ktoré už teraz
         zobecnelo. Tak prestanú aj naše trnavčiny, sotáčtiny, šarištiny, trenčiančiny atď. a bude
         jedna čistá slovenčina, nech len aj my budeme ako Chorváti zo 12 — 15 rokov po našsky
         pôsobiť. Chorváti teda boli múdrejší než my, ktorí sme bez prospechu vtĺkali do kmeňa
         vzdelanie a osvetu jemu cudzím nárečím. Ale že sú zasa bratia Chorváti slovanskejší než
         Česi — na to dôvod máme ten, že do nás nezabŕdajú ako oni, nevyskakujú na nás a nezhorčujú
         nám ešte viac horké kalichy nášho života, ktoré pijeme pri prácach a obetiach pre náš kmeň,
         ako to robia niektorí naši bratia v Čechách, skoro všetky redakcie českých časopisov a samo
         české múzeum.
A aby som čosi ešte povedal o Chorvátoch, nuž prosím vás, čo nám ich vyhadzujete na oči?
         Po prvé vieme, že na naše úsilie sa tam hľadí iným okom — okrem niektorých jednotlivcov —
         ako v Čechách; po druhé, ani Gajova
[
24
]
zásluha nie je iná ako tá, že otvoril južným Slovanom knihu života, že
         vzkriesil ducha tých kmeňov, ktoré zobudené budujú si teraz svoje osobité cesty a osvecujú
         svojho ducha, čoho svedectvom sú: dalmatínska Zora, Kmetijske in rukodelske novice,
[
25
]
redigované vysokovzdelaným dr. Bleiveisom, najmä tie statne predstavujú
         slovinský kmeň.
Ďalej hovorí p. Palacký: „I zdali tam enthusiasmus jest, kde ani ochotnosti není,
         přiučiti se nářečí nejbližšímu?“ (rozumej na Slovensku). Ale my vravíme, že to je satira na
         entuziazmus, len, rozumie sa, s tou malou poznámkou — ak to platí o spisovateľoch a
         vzdelancoch, a nie o pospolitom ľude, ktorý veru (aspoň u nás, o českom nevravíme nič) nemá
         čas a nestihne učiť sa nárečia. Lež českí spisovatelia, ktorí chcú mať toľko entuziazmu za
         Slovanstvo, že myslia ním aj slovenský kmeň — nech pomlčím o iných — môcť spasiť, českí
         redaktori a celebriti spoločenských besied a bálov, ba sami koryfeji českej literatúry, s
         výnimkou Slovákov, ani sa len nechcú obzrieť nielen na túto našu slovenčinu, ale ani na
         nijakú slovenskú knihu. Nuž akýže je toto entuziazmus? Ak je toto entuziazmus, potom ho my
         musíme na odlíšenie od slovanského entuziazmu pomenovať česko-literátskym! A kto ho chce
         poznať ešte bližšie, nech číta Pražské noviny,
[
26
]
Českú včelu,
[
28
]
Poutníka
[
29
]
a tu tieto pred nami položené Hlasy!
My slovenskí ľudia, a to či sme spisovatelia a či nie, totiž ktorí sa len interesujeme o
         slovenskú národnosť, všetci sme sa priučili tomu „od dávna organicky vzdělanému a v národu
         našem již skutečně rozšířenému“ nárečiu českému, ba poznáme ešte aj tie novotárske české
         pravopisy, akých jesto najmenej pätoro. Náš entuziazmus je takýmto činom trochu odchodný od
         toho česko-literátskeho, a že náš biedny ľud nevládal za nami, niet divu, keď sami českí
         spisovatelia nemohli v tomto ohľade prísť vyššie ako k česko-literátskemu entuziazmu!
[
30
]
Že my staviame „na krehkém a lichém základě, na pouhém pohodlí několika svých krájanů“,
         nadhadzuje nám p. Palacký, ale veru celkom nespravodlivo. Lebo tých „několik krájanů“ je
         slovenský kmeň, s výnimkou niekoľko tisíc duší, čo polovičato, až na smiech lámu češtinu, a
         niekoľko osôb, čo sa ju horko-ťažko naučilo. A kmeň ako kmeň má svoj čas a svoje mozole
         určené na niečo iné, ako len naučiť sa nárečie. Ale nám nemôže p. Palacký vyhadzovať na oči
         pohodlnosť, lebo čo by bolo bývalo pre nás pohodlnejšie, či kráčať po vyšliapanej ceste a
         uskutočňovať literárny diletantizmus, ako sa uskutočňoval doteraz — a či ponoriť sa do
         storakých kmeňových bied a horkostí, tvoriť si nový nástroj na dvíhanie zabudnutého ľudu a
         spretŕhať ním letargické sny celého kmeňa? Veď to je to naše nešťastie, že sme sa nechceli
         uspokojiť ani s osobnou slávou českého spisovateľstva, ani s tou chabosťou a driemavosťou
         slovenského kmeňa, z ktorej ho spomenuté nebolo vstave zobudiť, ale sme zatúžili po
         junáckejšom pohybe, ale sme si zažiadali prevrhnúť satanskú kolísku, v ktorej Slovák
         drichmal bez osobitej, výraznej, samostatnej činnosti a nehľadel na najbližšie svoje
         potreby a poroby, rany a biedy!
Tých zopár spisovateľov, evanjelických kňazov a učiteľov, mal náš kmeň, pokým sa
         slávnejšie nepriznal k slovenčine, a pri všetkom ich kázaní a veršovaní si on pekne-krásne
         podriemkával; odkedy píšeme po slovensky, počet tamtých sa rozmnožil, a z iných vrstiev nám
         ich pribudlo množstvo. Teraz máme spisovateľov — okrem tých, čo boli už prv — aj z vyššej i
         nižšej šľachty, z duchovenstva katolíckeho aj evanjelického, z doktorov, zememeračov,
         panských úradníkov, z ktorých by ani jeden nikdy nebol chytil české pero, a tak ani svojimi
         vedomosťami ani pokladmi svojho ducha a srdca neobdaril svojich krajanov! Tak, hľa, to išlo
         prv, ale takto, hľa, to už odteraz nepôjde, lebo sme našli strunu, ktorej vibrácia, ktorej
         duchovné chvenie ohluší nepriateľov a vzkriesi v našom kmeni tajné, driemajúce sily a moci.
Práve čeština uvádzala slovenský kmeň do pohodlia a nečinnosti. Kto pozná Slovensko,
         vie, že nie je hanba ani pre samých evanjelických kňazov nevedieť dobre písať v úradnej
         liturgickej reči českej, a to preto, lebo napospol panuje mienka, že sa Slovák nemôže
         dokonale naučiť český pravopis. Ale títo a takíto, ktorí by sa už predsa museli učiť,
         najviac teraz broja proti slovenčine, lebo pri nej by sa nemohli skrývať za výhovorku: že
         sa Slovák nemôže naučiť slovenský pravopis. Teda čo my robíme, nijako sa nedá pripísať
         pohodliu.
Pán Palacký nám upiera aj kmeňovitosť a na potvrdenie toho používa tento dôvod: „že
         národ (slovenský) jako národ ani sebe menších politických práv nemá, kde na sněmích
         přirození jeho protivníci zákony jemu zhoubné ukládají, proti nimž on ani ceknouti nesmí.“
         Veľmi sa čudujeme, že p. Palacký na takýchto veciach zakladá kmeňovitosť, keď každý z nás
         vie, že je položená na niečom inom. Keby veru politické práva určovali kmeňovitosť, potom
         by sme neboli kmeňom tu v Uhorsku ani ako Česi, lebo v uhorskom štáte český kmeň platí
         menej ako náš. Lež z toho poznať, že p. Palacký nie je zbehlý v našich krajinských
         vzťahoch. V Uhorsku nemá nijaký národ ako národ výlučné práva a privilégiá; podľa uhorskej
         konštitúcie je jeden národ, a to: vyššia a nižšia šľachta, vyššie a nižšie duchovenstvo
         katolícke a nezjednotené grécke; ostatné obyvateľstvo je „misera contribuens plebs“.
[
31
]
Nakoľko teda má slovenský kmeň svojich magnátov a zemanov, biskupov a kňazov,
         natoľko smie on aj na snemoch „ceknout“, a že niektorí už aj cekli, vie každý, kto trochu
         bližšie nazrel do snemových diárov. Teda slovenský kmeň ako kmeň si je sám a sám na vine,
         že necekol skôr, čoho najhlavnejšia príčina je, že sa aspoň o sto rokov skôr nezačal starať
         o svoju krajinskú domácu reč a ctiť svoju kmeňovitosť. Ale vy, páni, nám to ešte aj teraz
         bránite robiť. Nestačí vám, že sme vám za tristo rokov na vlastnú kmeňovú škodu literárne
         slúžili, ešte nás aj naďalej chcete primraziť do tej istej nepraktickosti českého písania
         pre Slovákov? Sme kmeň v Slovanstve, sme kmeň aj uhorského štátu; a hľadajúc náš kmeňový
         dobrobyt, nesmieme ho hľadať ani v Čechách ani v Poľsku, ale na základe uhorského
         Slovenstva.
Ale nakoniec sa p. Palacký ukazuje tak, ako by sme od takého muža nečakali ani v
         najčernejších snoch, lebo záver jeho prípisku nás najprv ukrivďuje a nespravodlivo ohovára,
         potom očierňuje, upodozrieva a hrozí denunciáciami! Píše: „Co každý zkušený člověk
         předvídal, že nastoupili Tatranci novou dráhu svou, horlení své již né proti Maďarům,
         jelikož nesmějí, ale proti Čechům, svým nejvěrnějším někdy přátelům obrátí — to bohužel i
         dřívě nadání již ve skutek se obrátilo.“
Tak vysoko povesťou aj úradom postavený muž by predsa takúto zbraň mal prenechať iným
         ľuďom, napríklad Havlíčkovi, Droppovi,
[
32
]
Ďurgalovi atď., a sám sa oprúc iba o dôvody, nechať sa samému priebehu vecí.
         Lebo ktože to môže potvrdiť, že by sme boli takí malicherní, slabí, bezcharakterní, aby sme
         sa oborili na bratov Čechov a ustupovali tým, ktorí nás utláčajú? Pán Palacký, ak mu je
         drahá česť, nám to musí aj skutočne dokázať, kde sme my naše horlenie odvrátili od našich
         nepriateľov a kde sme ho obrátili proti Čechom?!
Ak sa aj niekto z nás prísnejšie vyjadril proti jednotlivým spisovateľom, najmä tým,
         ktorí nás do poľa vyvolali svojimi satirami, vtipkami a posmeškami, ba zjavnými urážkami:
         po prvé, či sú jednotlivci kmeň? a po druhé, či sme nemali pozdvihnúť svoj hlas proti
         urážkam, ohovárkam, prekrúcaniu a zlomyseľným šprihaninám? A čítajte i tie najprudšie naše
         polemické články, či sme niekde napísali čo len jeden riadok podobný havlíčkovským
         prasidlám? Či sme my povedali o českej reči čo len jedno slovo podobné tým, akých stovky
         vypustilo múzeum v Hlasoch na reč našu?
A povedzte nám, kedy sme sa neozvali proti maďarským pomätencom? Či môžete na svoje
         svedomie povedať, že české časopisy povedali niekedy Maďarom zmužilejšie slovo ako jedny
         naše Slovenské Národné noviny? Že nepíšeme proti Maďarom ako Maďarom, to robí naša
         meštianska statočnosť, naša zákonnosť, naša spravodlivosť, naša lojálnosť. Ale proti
         ultramaďarským zúrivcom my smieme aj „ceknúť“, aj sme už často cekli. Ale s českými
         streštencami celkom inak zaobchádzame ako oni s celou našou vecou; Štúr odpovedal Havlíčkovi
[
33
]
na jeho prasidlá, že je ľahkomyseľný chlapec, čo si v plnej miere zaslúžil, aj
         ja som mu odmeral mieru, akej je hoden; napokon českému kmeňu a iným spisovateľom sme dali
         a dáme pokoj. Ak nám p. Palacký nedokáže, že sme sa nebránili proti maďarským zúrivcom, ale
         namiesto toho sme obrátili svoje horlenie proti Čechom: my to jeho úsilie obviniť nás pred
         celým Slovanstvom zo zrady proti bratom a zo slabosti proti nepriateľom vyhlásime za
         verejné na cti utŕhačstvo.
A o tomto poslednom bode sa musím vyjadriť, že si p. Palacký na nás zachriakal, ale
         schriaknutú slinu podržal vo vlastných ústach. Zradným perom píše toto: „Kéž tedy nesplní
         se aspoň druhé předvídání, prohlédající k horšímu ještě převratu nových těch horlitelů —
         převratu, kterého zřetedlně jmenovati nechceme, abychom ani poskytnutím o něm myšlenky
         vinni nebyli!“
No len tak, páni moji! Ešte takúto zbraň ste potrebovali! Pán Palacký sa vo svojom
         posudku Trnkovho spisu žaluje na tých starých obrancov ypsilonu,
[
34
]
ktorí vraj „neupřímí krajané a vášniví nepřátelé o nás roznášeli a rozpisovali,
         že nechtějíce již ypsilonu jako před tím psáti, bůh ví, jaké nebezpečné ouklady proti obci,
         vládě, zákonům a náboženstvu strojíme“! A teraz sám zvestuje akési hrozné prevraty — z toho
         dôvodu, že sa Slováci dali písať po slovensky. Gróf Zay
[
35
]
a novinári Kossuth
[
36
]
a Havlíček sa nás už pred svetom toľko naohovárali z panslavizmu, čiže rusizmu,
         že tie frázičky sa už stali pre našich nepriateľov stereotypnými. Teraz sa teda pripojil k
         nim aj p. Palacký, lenže o chrachote tamtých vieme dobre, pretože ho už sto a sto ráz na
         nás vypľuvali; lež o p. Palackého nevieme. Preto sa ani nejdeme brániť, len pokladáme za
         povinnosť pripojiť naše osvedčenie, že vás všetkých dovtedy budeme pokladať za utŕhačov a
         ľudí bez cti, dokiaľ nás, nechcejúc uznať naše poctivé, zákonné, verné a lojálne úmysly,
         budete či zjavne obviňovať alebo potmehúdsky upodozrievať z takých hriechov, nad akými sa
         naša duša hrozí!
Dajte nám príležitosť vyliať krv za svojho kráľa, za svoju zákonnú vlasť, a uvidíte, že
         nie ste lepší vlastenci ako my! A denunciáciami sa vyhrážajte tam pražskému fabrickému
         ľudu, a nie nám, ktorí máme nároky na sociálny život a vieme, že slovenský kmeň nikdy
         neobživne prevratmi, ale stojac na domácom, zákonnom, právnom základe vyšvihne sa osvetou
         ducha, k akej mu teraz čoraz väčšmi pomáha jeho kráľ — nepriatelia vládzu prekážať vždy
         menej a menej — vyšvihne sa, hovorím, osvetou ducha k celkovému pochopeniu svojho určenia
         na zemi!
Na dôvody, obvinenia a iné vykrúcačky pána Palackého sme teda, ako sa nazdávame,
         dostatočne odpovedali; na posudok Trnkovej dvojhárkovej brožúrky teda odpovedať nemusím.
         Staré recenzie na staré knihy — sú antikvárny tovar. Kto zo súdnych Slovákov ten posudok aj
         prečíta, presvedčí sa len o tom, že Česi nikdy neboli náklonní opravovať svoju reč!
         Moravania Žiak a Trnka,
[
37
]
Slovák Kollár s inými skoro nespočítateľne ráz darmo kričali, navrhovali,
         prosili, aby sa Česi priblížili k nám, ale všetko darmo; aj pán Palacký sa tamtým dvom
         moravským spisovateľom, žiadajúcim ľubozvučnejšie formy, vyhovára dosť nemotorne, že kto
         vraj rozhodne, čo je ľubozvučnejšie.
Teda všetci tí páni, ako P. Jozeffy
[
38
]
a iní Slováci, ktorí chcú mať slovenskú češtinu a českú slovenčinu, narádzajúc
         akúsi strednú cestu, všetci sa budú môcť presvedčiť i z tohto posudku, že sa už dávno pred
         nimi narádzalo, ale Česi to s pohŕdaním odhodili! A každý, kto pozná novšiu českú
         literatúru, je presvedčený, že novší Česi píšu o tom ešte horšie posudky, ako písal pán
         Palacký r. 1832. Neostáva teda týmto šľachetným mužom iné, ako celkom opustiť nádeje na
         strednú cestu českej slovenčiny a slovenskej češtiny, neklamať a nemámiť sa nimi, ale, ak
         chcú živší a skutočnejší život slovenského kmeňa, prichytiť sa už raz aj čistej, krásnej
         slovenčiny s celou chuťou, bez zemských ohľadov a márnych okolkov.
Toľko o dôvodoch pána Palackého a o jeho spôsobe písania proti slovenčine.
Josef Jungmann.
[
39
]
Úvaha tohto pána
O různění českého spisovného jazyka
vyšla
         roku 1832, teda pred štrnástimi rokmi v Časopise českého múzea: a teraz tento statočný
         veterán, tento génius ošedivený v literárnych bojoch nepridal ničového nič. Túto úvahu
         nejdeme súdiť, lebo musíme uznať, že sme povinní položiť ju ako plod tých čias medzi
         najlepšie práce tohto obsahu: že však proti nám nič nedokazuje, vidieť z toho, že aj on
         pokladá Slovákov len za takých, ktorí, nemajúc kmeňového rázu, povinní sú písať po česky
         podľa príkladu Tranovského, Čerňanského, Doležala, Hruškovica, Semiana, a ľutuje, že to
         neurobil Bernolák a jeho nasledovníci, a keby bol pán Jungmann teraz pridal poznámku, bol
         by musel dôsledne smútiť nad tým, že aj my sme sa pritúlili bližšie k Slovákom ako k
         Čechom. Vieme však s istotou, že by jeho odpor navyše ani nebol vystúpil. Tento slávny
         spisovateľ píše o Bernolákovi veľmi pekne, najmä na s. 61: „Odstup od nás, abychom
         nejnovější snahu o jazyk a literaturu slovenskou dobré paměti Bernoláka a ve šlepěje jeho
         nastupujících výborných mužův haněti měli; my raději upřimně z toho se těšíme, že u
         jednověrných bratrů našich v Slovensku, v tom slovútném prvního kresťanstva sídle, odkudž
         ono své papršky i na českou zemi prostíralo, konečně jednou láska k národnímu jazyku a
         literatuře domácí se probudila; divíme se rekovné mysli, stálosti a vytrvání jednoho muže,
         kterýž u svých krajanů v nepřiznivých okolnostech sám literaturu zbudil, a ji obšírným a na
         ten čas velmi dokonalým slovníkem obdaroval; s podivením hledíme na toho muže, který snad
         první ve své vlasti o vyšší básnictví se pokusiti směl a hned Horácovu lýru v původních
         odách uchopil, hned za Virgilem, Ovidem, Homerem chvalně pokračoval, a pustiv se sám o svém
         vesle na epické moře nového zlatého rouna, Svatoplukiady šťastně doploval; ctíme v pravdě
         onny muže, kteří velikomyslnou podporu nové té literatury stali se dobrodinci nesmrtedlními
         svého národu, jichž péči i písmo svaté slovensky mluvící krajané jejich dlužni jsou. Všecka
         ta jejich přičiněním vydaná i budoucně vydávaná díla, jsou obohacování literatury a nový
         zdroj čili pramen pro skoumatele slovenského jazyka, z něhož obzvláště my Čechové, co
         nejbližšího nám, hojně čerpati můžeme.“
Keď sa toto postaví vedľa Kollárových šprihanín, zatracovaní a ohovárok, ukážu sa nám
         dva obrazy, z ktorých jeden vysvetlí bližšie druhý. Jungmann je však jediný nielen u
         Čechov, ale aj v celých Hlasoch, čo píše takto spravodlivo o Bernolákovi. Tento vyvolený
         český génius učí najlepšie svojím príkladom, ako sa má bojovať vo veciach
         národno-literárnych; kiežby ho len nasledovali tí, čo ho chceli mať medzi sebou v ich
         mrzkom boji proti nám! Za to, že p. Jungmann už v tých časoch, v ktorých boli najviac
         vzrušené mysle v Čechách a u slovenských evanjelikov nad novým Bernolákovým hnutím, takto
         vedel a chcel oceniť zjavujúcu sa vôľu slovenského génia, nájde aj on u nášho bratského
         kmeňa odmenu, česť, spravodlivo zaslúžené oslávenie!
Ver nám, ty tichý génius českého kmeňa, že ako si ty vyslovoval túžby a vzdychy svojho
         kmeňa, bránil a chránil proti domácim i vonkajším nepriateľom, nepoznajúc iné medze a
         hranice okrem tých, tak aj náš kmeň hľadá teraz svojich mužov, ktorí by mu pomáhali vydať
         zo seba to, čo je v ňom ustanovené na večnosť. My si síce toto nenárokujeme, ale predsa sa
         pokladáme za verných synov Slovenska, ktorí pripravujú cestu budúcemu slovenskému
         Jungmannovi! Uver aspoň ty, šedivý poctivec, že náš kmeň sa nikdy nevyvíjal podľa toho, ako
         mu radili jednotlivci, ale on sám si tvoril géniov, sám vydával hlasy o sebe podľa toho, čo
         vyhľadávali jeho vnútorné žitie a určenie, vnútorná potreba. Ostatné dopovie — skorá
         budúcnosť, ktorej, ak by nebo nedožičilo tvojim nestorským očiam vidieť ju, daj aspoň svoje
         otcovské požehnanie!
Nakoniec musíme pripojiť krátku poznámku, nielen ako odpoveď na článok p. Jungmanna, ale
         napospol o nedostatku takého stanoviska, na akom stála a stojí česko-slovenská škola.
Najhlavnejší nedostatok tohto chápania je, že sa v ňom odopiera slovenskému kmeňu
         génius, samostatný život, osobitý vývin, odlišný od príbehov českého kmeňa. Aj my sami,
         totiž slovenskí evanjelickí spisovatelia a vlastenci, sme sa točili len v tých neurčitých
         pojmoch, že slovenský kmeň musí byť v literatúre určený českou literatúrou, a prečo? —
         preto, že už aj Benedikti, Hruškovic, Bel atď. písali po česky. Ale toto bolo také vopred
         hotové chápanie ako v Nemecku ohľadne filozofie, že nemôže prísť k poznaniu pravdy. Lebo
         príčinou, že evanjelici písali prv po česky bolo to, že ich náboženský život dostával
         potravu z Čiech, stade išli nové myšlienky, nový duchovný svet! Ale my sa teraz pýtame
         evanjelikov, akú pomoc pre svoj cirkevno-náboženský život dostávajú z Čiech a českého
         spisovania? —
— A potom, literatúra jedného kmeňa nesmie byť založená na jednostrannom interese
         jednej, a to hrozne menšej časti, ale na vnútornej potrebe všetkých životných záujmov
         celého kmeňa!
Lež o týchto veciach sa aj tak vyslovíme obšírnejšie dolunižšie.
Pavel Jozef Šafárik.
Nikdy som nečítal nič napísané srdcom
         skľúčenejším, žalostnejším, ale zároveň aj zapálenejším, ako je článok tohto nášho krajana.
         Každý riadok nám vydáva svedectvo o šľachetnom a veľkom srdci p. Šafárika; tam je zápal,
         tam láskavé nadchnutie, tam prenikavý pohľad do neba slávy bez zatracovania, bez kalnej
         nenávisti, bez vražedného popierania a potupenia. No reku, pomyslel som si zhliadnúc Hlasy,
         či je len náš Šafárik tiež medzi nimi? A vidiac ho tam, zarmútil som sa nad našou vecou,
         ale skoro mi rozpomienky na stav tohto zemského života ochladili horúčosť žiaľov! No už,
         pomyslel som si po prečítaní Hlasov, keď ste len tak chceli mať v čele proti nám tohto
         nášho slávneho krajana, máte ho, ale ho máte aspoň nepoškvrneného, bez kalužového bahna,
         osobných názorov a náruživosti. Máte medzi sebou tohto čistého anjela, vy vražedníci nášho
         mladého kmeňa, nášho mladého srdca, nášmu kmeňu obetovaného života! Veď predsa nemáte tej
         zlej radosti, že by, dajúc sa medzi vás, stal sa vám rovným v nadávkach, v divokom
         terzitskom posmievaní,
[
40
]
v hnusnom upodozrievaní nás, v bohaprázdnom pošliapávaní našej starootcovskej
         reči. Preto si ani len zďaleka nemôžete myslieť, že by váš cieľ bol svätý preto, že je
         medzi vami Šafárik, najmä vy, ktorí hádžete na nás za jeho chrbtom strely divokej nenávisti
         z krčiem a kútov svojho literárneho života! My vám o vašom vzťahu k Šafárikovi,
         Jungmannovi, Jozeffymu povieme len to, čo kdesi povedal Goethe o znamenitých mužoch: „Es
         ist was schreckliches um einen vorzüglichen Mann, an den sich die Dummen (und Bosshaften)
         was zu Gute thun!“
[
41
]
Zaoberať sa dôvodmi tohto muža je rozkoš, akokoľvek sú ony a celá ich dialektika tak
         silno a presvedčivo postavené, že stáť proti nim a udržať sa na zvolenej postati je práca
         krušná a požadujúca veľkú obratnosť: my teda s úplným uznaním ťažkosti nášho položenia
         proti p. Šafárikovi,
[
42
]
ale aj s celým povedomím spravodlivosti svojho princípu pristupujeme, aby sme
         rozobrali článok už spomenutého nášho slávneho krajana.
Cieľ, aký mal p. Šafárik pri písaní svojho článku, nie je iný ako „pouze a jedině ten,
         aby přesvědčení své v této národní záležitosti, dle žádosti od slávneho sboru musejního na
         něho vzložené, v číré upřímnosti a bez obalu před světem osvědčil, k dostiučinení oné
         částce českého obecenstva, kteréž na jeho poznání něco záleží!“ Tuším, že Česi podozrievali
         tohto úprimného slovenského vedca, akoby nás on potajme bol podopieral, alebo práve sám
         býval pôvodcom nášho snaženia. Nuž ale sa aj tej veľkomyseľnej, tej duchoslobodnej čiastke
         ozaj po slovensky osvedčil!
Ale že sa pán Šafárik, ako sám vyznáva, nepustil do našich dôvodov, keď mu ani o to
         nejde, ako zasa sám hovorí, aby nás od nášho „předsevzetí odrazil, a ku přijetí jeho
         smýšlení naklonil“, preto ani nám neprichodí dohadovať sa s týmto mužom cti a slávy. On sa
         odvoláva na druhých, ako na Jungmanna, Palackého, Kollára: zato jeho článok má predsa viac
         presvedčujúcej moci ako všetky ostatné, hoci aj nie je podšitý ani Palackého
         diplomatickosťou a skrytou hrozbou, ani Kollárovou búrlivou a náruživou hrôzo-poéziou,
         chcejúcou všetko premeniť len na trosky. Tu dýchajúci zápal, kto mu rozumie, podáva jasný
         dôvod toho, že aj starý systém môže v šľachetnom srdci vzkriesiť zápal; lež kto vie, čo je
         zápal, ten sa nebude diviť nám, ktorí bojujeme za novší systém, že svoje veci konáme so
         zápalom, ba ja ani neviem, kde sa nám berie ešte tá skromnosť, miernosť, usadlosť, s akou
         sa bránime proti českým výpadom. Zápal p. Šafárika uznávame a pokladáme ho za zápal čistý,
         svätý, ale s tým rozdielom, že je to zápal za tú sústavu, ktorú my vo vzťahu k slovenskému
         kmeňu vyhlasujeme za mŕtvu, t. j. za takú, ktorá nie je vstave novšie slovenské pokolenie k
         zápalu vzbudiť a vzkriesiť a v ňom udržať. A že je toto pravda — Hlasové nám dopomohli k
         tejto skúsenosti; lebo že táto kniha spôsobila u daktorých pôvodcov babský strach, u
         chladných neutrálnosť a u všetkých živších zapálené rozhorlenie proti faktorovi týchto
         intríg, vie každý z nás. Teda ani čistý zápal jedného Šafárika tu nebol vstave nič vykonať;
         naše veky idú — a jeho zápal, už to musíme vzhľadom na slovenský pohyb povedať, je zápal za
         prežitú sústavu. Keď sme sa my začínali prebúdzať, bol by nás pán Šafárik takou rečou, akú
         teraz vedie, povháňal do mora; teraz už ten článok obsahuje napospol iba obdiv jeho ducha,
         zápalu srdca a rozumu, ale nevládze vzkriesiť činojavný zápal. Zápal ide z podania a z tej
         národom hýbajúcej predživotnej moci, ktorá sa prediera navrch k životu; kde sa prediera —
         tam na tom mieste zapaľuje, tam panuje zápal a odtiaľ sa šíri na duchov. Aká to bola
         dôvera, ktorú napríklad malo mladé pokolenie ku Kollárovi, kým on vyslovoval vlastné,
         pôvodné, časové túžby kmeňa. On zaostal za pokrokom slovenského génia — pozrite teraz na
         Slovensko! Zápal nevychádza z rozumovej vypočítavosti a vyratovania tých ľudí, čo zaostali
         za pokrokmi celku!
Ale my, vyjdúc zo škôl, sme nevedeli, čo vlastne robiť s tým zápalom česko-slovanským;
         kde sa niečo dalo robiť, to bolo iba slovenské dotýkanie sa slovenských záležitostí. Na
         čele sme nosili česko-slovanstvo, a v živote bolo čisté slovanstvo; až keď pre toto prišli
         na nás búrky, a my sme k česko-slovanskej národnosti siahali o pomoc, videli sme, že v tej
         zástave niet pre nás pomoci. Písať a zasa len písať, a napísané predávať v Čechách, to sme
         už videli ako pedantské, a že nám nedá ani skorú pomoc proti náhlym útokom, ani nepoistí
         našu národnosť pre budúce časy, sme spoznali síce trochu neskoro, ale predsa nie celkom
         pozde. Tu slávil slovenský kmeň svoje obrátenie, lebo kto len čítal brožúry od roku 1841,
         vidí, že v nich niet nič o česko-slovanstve, ale všetko sa berie a uvažuje z
         uhorsko-slovanského stanoviska. Skutočnosť nám bola všetkým. Už nás ani tak
         neamalgamizovalo poštou doručené číslo Květov
[
43
]
ako prv, lebo hoc priam sa tam aj slávili triumfy o pokrokoch česko-slovanstva,
         predsa len naša myseľ mala z toho malú útechu, vidiac, že nám to nič nepomáha a naše biedy
         sa čoraz väčšmi množia. Tým všetkým v nás dozrievalo presvedčenie, že náš kmeň sa nesmie
         spoliehať na tie poetické frázy o veľkom česko-slovanstve, a nič stavať na tom spojení
         Slovákov s Čechmi, ale že sa musí sám a sám oprieť o svoju silu, sám a sám brániť svoje
         šťastie, vydobýjať svoje práva. Po česky sa síce písalo v duchu slovanskom, ale že v
         Uhorsku ešte veľmi platí to: forma dat esse rei,
[
44
]
ostatní Slováci, ktorým sa čeština nevidela byť len rečou evanjelickej
         liturgie, a tak jednostranným reprezentantom cirkevného života menšej stránky slovenskej:
         urobený odpor nezachvátil celé Slovensko do ohňa bojov a odporov. Ale od čias prednesenia
         našich ťažôb a žalôb Jeho kráľovskej jasnosti kráčalo sa prudkým krokom k dokonalejšiemu
         zariadeniu si pospolitých domácich, slovenských vecí. Tu sa to čisté české literátstvo,
         ktoré bolo naším posledným cieľom, zmenilo v chápanie oveľa rozdielnejšie, o pojem
         obzerania sa na slovenského človeka, usilovné hľadanie slovenských určitostí a zvláštností,
         počúvanie hlasov ľudu, šľachty a všetkých tých slovenských ľudí, na ktorých sme pri češtine
         nehľadeli, všímanie si a rozvažovanie všetkého slovenského, obzeranie sa na všetky strany a
         vyhrabávanie našich mužov z chaosu úradov a sociálnych rozdielov. Následkom toho sme našli
         tam Platthyovcov, tu Čaplovičovcov, tam Lehockovcov, Košútovcov, Zátureckovcov,
         Klementisovcov, tu Szentiványiovcov, Justhovcov, Sturmovcov, Révayovcov,
[
45
]
ktorí všetci boli hneď činní pre dobrobyt a šťastie uhorsko-slovenského ľudu
         raz spismi a rečami, raz múdrymi radami a napomáhaním literatúry. Lež s týmto hľadaním
         slovenského človeka v jeho skutočnom živote sme ho našli celého, našli sme ho nielen s jeho
         nedostatkami, ale aj s jeho peknou, krásnou zvučnou, hybkou a bohatou domácou rečou.
V tesknostiach, biedach, ranách, prenasledovaní, po úsilí pripravovať nás o úrady,
         naháňaní po konventoch, upodozrievaní a otrepávaní v žurnalistike, v potupe a posmechu, v
         utŕhaní a bití — chytili sme sa takto, opustení od sveta a kmeňov blízkych i ďalekých,
         chytili sme sa seba samých, svojho kmeňa a jeho dobrých géniov! Potom tu nasledovalo to
         literárno-praktické, spisovateľsko-sociálne hýbanie sa, ako som ho vyššie v krátkosti
         načrtol pri článku p. Palackého. A keby sme my sami v tom neboli, mohli by sme písať dlhý
         článok o pokrokoch našej národnosti od r. 1844, ale to nám nikto neodoprie, že odvtedy, ako
         sme začali po slovensky písať a viac sa starať o vlastný kmeň, bol oveľa skutočnejší,
         miestno-výdatnejší zápal na Slovensku, ako kým sme sa viac utešovali len teóriou
         česko-slovanstva. Týmto sme sa vopred chceli vyjadriť a vysloviť pred vami, naša slovenská
         sláva a česť, len tak bez vzťahu povedaného na váš článok, ako ste vy otvorili svoje srdce
         pred nami vo svojom článku. Verte, že sme si to vyňali z najživšej rozpomienky a na samu tú
         našu národno-slovenskú skutočnosť, v ktorej už krvácali naše mladé srdcia, potili sa naše
         mladé čelá. Pravda, môžete sa spýtať, či pri tom všetkom neboli aj tí starí? Mnohí z tých,
         čo nás teraz preklínajú, azda ani pri všetkom neboli, ale tým nechcem na vašu otázku
         odpovedať, že nie! Pánboh uchovaj, aby sme upierali zásluhy, ale že oni neboli pri tom sami
         a že aj my mladí máme podiel na celom tom novšom hýbaní, to zasa oni nebudú môcť uprieť
         nám. Ale či teraz, nielen vtedy, keď sa tieto terajšie živly varili, či oni prestávajú aj
         teraz, keď je slovenský kmeň v novej činnosti, ktorá sa nerobí v ich sústave — či, hovorím,
         prestávajú oni teraz byť Slovákmi a synovia zaviazaní slúžiť vlastnému kmeňu? Spolu sme
         boli pri tých prácach, ale samo dielo, nášho novšieho povedomia a diela nebol plod
         povedomia česko-slovanského, ale slovenského. Práve ako naša reprezentácia nebola plod
         cirkevno-liturgickej reči a tých foriem, v ktorých sa pohybuje náš cirkevný život, ale bolo
         dačo také, nad čím sa striasali a hrkali skrčení pedantíci, tak aj vystúpenie so
         slovenčinou a novým slovenským životom ženie niektorých až k vesanii.
[
46
]
Toto my vidíme a o tomto všetkom vieme, tak ako sme o tom vedeli prv, a predsa
         sme ani vtedy ani len na chvíľku nepochybovali o dobrom výsledku svojej veci, ani teraz ani
         na hodinku neprestávame veriť vo víťazstvo slovenčiny na Slovensku.
Vy, náš slovutný krajan a naša česť, už z povedaného ľahko vyrozumiete, že u nás teraz
         nejde tak o literatúru a o preslávenie sa jednotlivcov v nej, ako viac o obecný, zjavný,
         pospolitý život celého slovenského kmeňa, rozsypaného na strany a frakcie; a toto prosíme
         mať vždy pred očami, ak len niekomu záleží na tom, aby sa dohmatal čistej pravdy a videl
         veci tak, ako ony vskutku sú. Z toho ohľadu teda vaše obviňovanie nás z „libovolného s
         literatúrou českou nakládaní“ nie je ad hominem,
[
47
]
lebo my prihliadajúc už raz k čisto-slovenským interesom, nemôžeme mať na
         očiach českú literatúru, ktorou my už viac nemôžeme hovoriť k slovenskému ľudu, a leda
         najväčšmi musíme stáť len o to, aby sa v našom kmeni vzkriesilo duchovné povedomie, aby
         pochopil svoj občiansky stav a rozmohla a rozšírila sa vôľa a obetavosť za pospolité,
         národné veci, k čomu všetkému nás nemohlo pripraviť ani tristoročné české písanie, ani nová
         teória česko-slovanskej národnosti. Nabok teda s tou európskou slávou českého
         spisovateľstva, akou sa usilujú pomýliť nás už dosť biedni ľudia, preč s tými starými
         teóriami stvorenými pred stvorením sa čisto, rýdzo slovenského povedomia, a chopme sa
         života, zvoľme si reč, ktorá bude vyňatá zo srdca aj ducha slovenského a dosť spôsobná
         udržať tie poklady, aké na nej a s ňou ponesieme Slovákom, dosť rezká, aby sme ňou mohli
         prebudiť náš kmeň k dobrej vôli a veľkým skutkom. Vy teda, slovutný krajan a pán, dobre
         viete, ako nám národne pomohlo to tristoročné české písanie, teda ešte raz pred vami
         voláme: preč s tým zbožňovaním literatúry a hurá! hurá! za život slovenského kmeňa.
Týmto my nezavrhujeme spisy, ba ani českú literatúru, ale len chceme, aby sa náš kmeň
         tak povýšil, aby bol aj on hodným kmeňom na slovanskej lipe, hodným národom medzi národmi
         uhorskými; ale tým sa nestal, kým sa jeho lepšie sily vylievali do mora či cudzích národov
         či cudzích kmeňov; preto pracujeme na tom, aby jeho lepšie hlavy písali jemu vlastnou,
         zrozumiteľnou rečou. Od vás vieme, že sme kmeň osobitý, majúci svoje nárečie odchodné od
         českého, lebo ste nám o tom písali dosť zreteľne nielen vo vašej Histórii reči a literatúry slovenskej,
[
48
]
ale i vo svojom Národopise;
[
49
]
ale vieme z vlastnej skúsenosti a samostatného skúmania, že sme odchodní od
         Čecho-Moravanov aj charakterom a duchovnou povahou mysli a srdca, osudmi, históriou,
         politickým stavom. Vy teraz síce chcete dokázať vo svojom článku, že česká reč nie je
         Slovákovi tak veľmi nezrozumiteľná a používate dôvod, že český obecný ľud si v každodennom
         rozhovore dobre rozumie so slovenským. Na to vám prisviedčame tým viac, že Slovák si dobre
         rozumie aj s Chorvátom, lež dovoľte si predložiť jednu otázku! Čo by povedal rodený Čech na
         naše Slovenské národné noviny a ako by rozumel ich reč? Myslím, že práve to, čo rodený
         Slovák na češtinu, a aj tak by jej rozumel! K tomu dôvodu ešte dodávate, že bárs české
         spisovné nárečie je nárečie pražské, predsa že na jeho zdokonaľovaní pracovali Moravania a
         Slováci, čím nás chcete presvedčiť, že česká spisovná reč je aj naše vlastníctvo. Veď je to
         pravda, že ju aj niektorí Slováci zdokonaľovali, za čo sa Česi teraz odsluhujú nie veľmi
         bratsky, ale predsa preto ona nie je ich kmeňovou rečou, a najmä teraz, keď sa Slovenstvo
         mocne dvíha a túži po inom cieli, ako len naučiť sa českú reč, celkom je neprimeraná krokom
         nášho kmeňa. Táto reč už u jednej menšej časti Slovákov tak skostnatela, že bez toho, aby
         bola prešla do života, pomáhala len domácu potupovať; ako kedysi naša kuchynská latinčina
         sa viac cenila než novšie a než samy materinské jazyky a reči. Bol by mohol na Slovensku
         niekto zvestovať nebeské učenosti a večné pravdy jazykom archanjela, ak len namiesto co
         povedal čo, už hocijaký hlupák o ňom súdil, že sprosto káže! Tá česká reč slovenských
         evanjelikov sa prekrúcala až na smiech: a aj ja vyznám, že sa nechcem celkom spoľahnúť na
         takú reč, ktorú obecná mienka pokladá za takú, v akej hovoriť znamená byť už vzdelaným,
         lebo to má zlé následky. Slováci, keď sa chcú vzdelať, musia mať najprv vzdelanú svoju reč,
         lebo so vzdelanou češtinou sa vždy budú potulovať v mienke, že sú aj oni vzdelaní, a to už
         aj vy viete, aké ovocie doniesla nášmu kmeňu tá vzdelanosť českej reči na Slovensku! Nadula
         ľud aj spisovateľov — a nevedela stvoriť na celom Slovensku ani len obecnú mienku — za
         tristo rokov!!!
Že česká reč neprenikla do života ani len u evanjelikov, svedectvom je nám okolnosť, že
         je veľmi málo samých kňazov, ktorí by poznali český pravopis; čože povieme o iných stavoch
         a radoch neteologických! A okrem toho nám ostáva vyše pol druha milióna slovenského ľudu
         priznávajúceho sa ku katolíckemu náboženstvu, ktorý vôbec nepozná českú reč, ktorý teda na
         tom takzvanom česko-slovanskom spojení nemá nijakú účasť, a preto ani len ako syn jedného
         kmeňa s nami k tomu, čo sme my robili pre cirkevno-duchovné potreby, nemohol a ani nemôže
         byť zaviazaný. A ak mal náš kmeň vyjsť už raz z tej katechizmovej a postilovej literatúry
         na slobodnejšie výslnia vzdelanosti a duchovnej slobody, musel sa chytiť niečoho takého, čo
         v ňom bolo k životu spôsobnejšie. Preto musia aj evanjelickí Slováci odhodiť tú planú pýchu
         a jalovú hrdosť na vzdelanú reč českú a položiť si otázku: či sú oni vzdelaní pre život, či
         oni niečo vykonali pre slovensko-národnú česť, či ukázali vôľu a také skutky, ktoré by
         vydávali svedectvo o osvietenosti ich ducha? Pri tejto otázke budú musieť zostať a vydať si
         to svedectvo, že v celej tej pýche je naozaj málo zrna, z ktorého by mohol žiť slovenský
         kmeň. Že niektorí Slováci vzdelávali češtinu, to je veľmi slabý dôvod proti nám, ktorí
         chceme, aby celý kmeň vzdelal svoje domáce nárečie.
Teraz nám zrazu všetci odopierate kmeňovitosť a nárečie, práve tak, ako ste nám ho až do
         času nášho novšieho hýbania sa všetci do jedného uznávali, oceňovali, určovali! To je veru
         žalostné, keď takí mužovia ako Kollár raz slovenské nárečie uznávajú za dokonalejšie z
         hľadiska logického a estetického, hneď zasa to isté vyhlasujú za sviniarčinu a drotárčinu!
         Vy sám prichádzate vo vašom hlase do rozporu s tým, čo ste o slovenčine pohovorili v
         Národopise na s. 95 — 100.
[
50
]
Ale okrem toho, čo ste vy a pán Kollár našli v slovenčine, nachádzame my aj iné
         charakteristickejšie odchodnosti od českého nárečia! V našej slovenčine veje iný duch ako v
         češtine, čoho svedectvom sú tie mnohé výrazy, slová, príslovia,
         filologicko-lexikálno-gramaticko-syntakticko-jazykové odchýlky odchodné od českých, hneď
         máme tisíc slov, ktoré nemá čeština, samu abecedu rozhojnenejšiu mnohými charaktermi,
         význam tých slov priam protikladný českým, samy hlásky i mnoho spoluhlások máme iné ako
         Česi, líšime sa vo výslovnosti, v prízvuku a akcentovaní, skloňovaní, časovaní, zmeny
         slovies i spájanie je u nás oveľa určitejšie ako u Čechov. Ale kto by to všetko stihol
         vyrátať, čím sa my vo svojom nárečí podstatne líšime od českého nárečia; rozdielni od
         Čechov sme práve tak v nárečí ako v kmeňovskom ráze. - Ale o tom budeme obšírnejšie hovoriť
         nižšie.
My sa nejdeme za svoje počínanie preukazovať históriou a minulosťou, ako ani nemôžeme,
         ale ako ani nechceme; ostatne históriu českého písania na Slovensku poznáme tiež aspoň tak
         ako všetci tí, čo nám spomínajú tristo rokov a tým nás chcú akoby napraviť. To veľmi málo o
         nás zmýšľate, keď sa domnievate, že my nevieme o tom všetkom, ako od Silvána a Benediktiho
         až po Palkoviča po česky písali evanjelickí Slováci; vieme o tom dobre, a práve preto, že
         sme až veľmi dobre nazreli do tých vekov, poznali sme, že to bolo niečo obmedzené, ak vtedy
         postačujúce, teda určite už nie teraz pre život slovenského kmeňa. Už sme povedali, a toho
         sa ani nemôžeme dosť naopakovať, že po česky písala a čítala len najmenšia čiastočka
         slovenského kmeňa, aj to všetko len v interese veľmi obmedzenom, čudnom,
         cirkevno-náboženskom, ale aj tu veru len jednostrannom modlitebno-kázňovom. Lebo politická
         stránka cirkvi si vo svojich záležitostiach prisluhovala latinčinou, keď teda život nášho
         kmeňa v jeho zvláštnostiach zvýrazníme, ani stá čiastočka z neho nepripadne češtine; a
         teraz nám len všetci vyhadzujete na oči to domnelé spojenie Slovákov s Čechmi! Ja to
         literárne spojenie ukazujem v článku Slovensko a jeho život literárny, z ktorého (ako si
         trúfam) sa dokáže, že náš svieži kmeň na to prišiel celkom nutne, potrebne a zákonite, aby
         svoje vlastné nárečie povýšil na literárny nástroj pre vzdelanie a povýšenie seba. Preto sa
         tam aj to vaše chápanie spojenia Slovákov s Čechmi, ktoré rozvíjate na strane 72, ukáže vo
         svetle nášho chápania a predloží sa súdu prítomnosti a budúcnosti. Nezdráhame sa povedať to
         vopred, že to spojenie nebolo podstatné, kmeňové, národné, že lingvistický, sociálny,
         politický stav slovenského kmeňa a literárne tendencie česko-slovenské boli vždy iné. Tieto
         tendencie boli vždy obmedzené na pole náboženské; pokým teda Slováci spali, nežijúc v ničom
         vyššom, ukazujúc najvyššie svoje žitie už iba v modlitbe a piesni: dovtedy aj česká reč a
         literatúra bola bežná u jednej čiastky. Lež nielenže toto literárne spojenie nemožno nazvať
         spojením kmeňovým, ale i sám život nášho kmeňa je celkom rozdielny od českého. Vy síce
         chcete dokázať, že tá domnelá jednota medzi nami a Čechmi bola založená na „původní
         nejbližší pokrevnosti všech tří větví národu československého, na podstatní srovnalosti
         tělesné i duševné povahy jejich, na stejnosti jazyka, mravův a obyčejův, na souhlasnosti
         snah a potřeb, na vzájemné všech výhodě, slovem, na nutnosti a nevyhnutedlnosti věci samé“.
Veľa ste si toho vzali na vysvetlenie a dokázanie; my na to obšírne odpovieme až potom,
         keď sa vy odhodláte dokonale to potvrdiť a vyjasniť. Tu prednesieme len niektoré naše
         skúsenosti, skúsené a poznané v tejto oblasti nášho žitia. Literárne spojenie má mať aj inú
         cenu ako len stvorenie niekoľkých teologických spisovateľov (ako to bolo u nás za tristo
         rokov), ono musí prenikať všetky žilky národa, a najmä vyvádzať ducha národa na pole
         činnosti! Čo nás tam po tom poklade pol piatastoročnej českej literatúry, ktorý tak vysoko
         oceňujete, keď my v tom pomere k celku máme len veľmi malú časť, a aj tá nebola, nie je a
         ani tak skoro nebude uznaná, ale najmä keď pri tom všetkom českom bohatstve sme my predsa
         len ostávali, ostávame a aj v budúcnosti by sme ostávali nahí, doráňaní, ošarpaní,
         nešťastní, mizerní a z národno-človečenského ohľadu zanedbávaní, keby sme neboli našli inú
         cestu.
Ale politické spojenie slovenského kmeňa s českým trvalo tak krátko, aj tak vtedy
         nepreniklo do detailu vzťahov sociálno-domácich a politicko-národných, k tomu je od nás
         vzdialené takou veľkou pauzou, pauzou jedného tisícročia, že na tejto krátko trvajúcej,
         neúplnej, neuskutočnenej a ďaleko od našich čias vzdialenej spojenosti sa naskrze nedá
         postaviť, ba určite udržať nijaký dôvod za český spôsob písania pre novo vzkriesený
         slovenský kmeň. Toto — toto, hľa, je ideálna konštrukcia, toto je teoretická sústava, ktorá
         neberie ohľad na skutočný vývin života a okolnosti. Ale keď prejdeme históriou týchto
         kmeňov, presvedčíme sa, že ich osudy sú celkom iné, vyvíjanie sa ich ducha naskrze
         protikladné, ich ráz vytvorený celkom odlišne, ich potreby rozličné, sociálny i politický
         život navzájom veľmi odchodný. Česi žili po dlhé stáročia ako samostatný národ, tým sa ich
         ráz musel celkom inak vytvoriť ako ráz Slovákov, ktorí po veľkomoravskom páde klesli do
         stavu porobeného ľudu; ale zasa v bojoch, ktoré s bojujúcim Germánstvom viedol český kmeň,
         sa musel ten ráz narušiť. Český duch raz pyšnel víťazstvami, potom zasa ochaboval vplyvom
         premáhajúcich ho nepriateľov, a takto on žil bez najmenšieho spojenia so slovenským kmeňom.
         Či sa teda ráz, povaha, mravy, povedomie, reč a jeho vzťahy k svetu, k Slovanstvu, k iným
         kmeňom nemuseli celkom, ale celkom a naskrze inak vytvoriť ako kmeňa spiaceho v Tatrách
         dlhé storočia bez pôvodnej, samorastlej činnosti, a potom v 15. a 16. storočí vystupujúceho
         iba na náboženské pole s Čechmi, i tam navyše iba v podradnej úlohe, a aj to potom po
         Pázmánovom horlení zmenšeného na pár stotisíc duší, starajúcich sa o česko-liturgickú
         literatúru! Kdeže tu môže byť reč o takom spojení — o akom vy, slovutný krajan, píšete?
         Inak, celkom inak vyzerá český kmeň, keď sa mu dobre prizrieme bez prijatých, hotových
         pojmov o jednakosti, ako náš kmeň, keď budeme uvažovať o ňom v jeho celku, a nielen o tých
         pár evanjelických spisovateľoch. Slováci prijímali od Čechov dobrodenia ako od staršieho,
         vzdelanejšieho, historického kmeňa, vpleteného do pásma európskeho života — a tiež sa im aj
         začas odmeňovali; ale že by tieto vzťahy bolí bývali určené na to, aby odsúdili svieži
         slovenský kmeň len k večnej maloletosti a nedospelosti, o tom môžeme pochybovať pre česť
         nášho kmeňa, ukázavšieho už také sily. Keď skúmame kmeňové zvláštnosti, zistíme, že česká a
         slovenská domácnosť, česká a slovenská cirkev, rozvoj umenia, vied, sociálneho a
         politického života, vzťahy české a slovenské sú odlišné. V Čechách českí králi, u Slovákov
         cudzí, tam domáca aristokracia s dynastiami raz cudzími, raz vlastnými, na Slovensku
         slovenská s maďarskou podelená o vládu, v Čechách katolícke náboženstvo v boji so
         slovanskými tradíciami, potom s husitizmom, Česi s Rímom vo vojnách a rozbrojoch; u nás
         číre nasledovanie Čechov a Nemcov bez pôvodného dôrazu a výrazu; v Čechách výrazný pád
         národnej strany, celkový priekot a prevrat a vystavanie sa na rozvalinách cudzinstva; u nás
         nenáhle upadanie, odpadávanie, odchody, úskoky, systematické prozelytizmy, prechádzanie až
         do marazmu, preto sa tam cirkev a náboženské učenie národno-českej strany celkom zborili a
         zostali len plaziť sa pod víťaznými formami — až doteraz, u nás sa zachovalo v
         jednotlivostiach, pomaly a pomaly sa zabezpečilo zákonmi, bez nechania zárodku veľkým,
         rozhodným bojom. V Čechách sa skvela Praha s jej vysokými školami, kde boli národné
         trenice, v Uhorsku bola učená budínska bibliotéka mŕtva, bez vyostrovania národných živlov,
         v nej bol pozapletaný i slovenský kmeň v náboženských bojoch so živlami politicky, vojensky
         i cudzo-národnými — raz Nemcov, raz Sedmohradčanov, raz Turkov, Talianov atď. Český kmeň
         mal len dve strany: svoju domácu, vlasteneckú, a cudziu, nepriateľskú; preto aj padol na
         Bielej hore, kým Slováci mali kadejaké pacifikácie! Česi hrmeli, aj keď ich vyháňali,
         Slováci plakali a nariekali; českých hrdinov postínali a ich potomstvo poprelievali do
         iných foriem, našich len zohli a paralyzovali. Teraz je domáci charakter Čecha nie
         porazený, premožený, ale po oddychu sa inde vyrážajúci; u Slováka viac rovný, plastický,
         potrebujúci na preskúšanie ohnivú pec. U Čechov spomienky na veľké pády aj víťazstvá
         kriesia nový pohyb, ktorý je, pravda, ťažký, lebo minulosť má v sebe aj čosi omdlievajúce a
         uspokojujúce, bez hľadenia do budúcnosti; u Slovákov sa musí vôľa kriesiť poukázaním na
         plné tabule cudzích a na vlastnú prázdnotu. Tú sme si však doteraz neukazovali. Stade to
         večné slovenské fantazírovanie, čo sú Česi, to sme my, česká literatúra je naša literatúra,
         sme spojení s Čechmi atď. Keď sa v novších časoch pýtali naši nepriatelia, čo chceme s
         českou rečou v Uhorsku, kde sa začína tak víťazne usádzať na trón vlády namiesto latinskej
         nová živá maďarská reč — odpovedali sme, že Česi sú naši bratia, že sme s nimi spojení atď.
         Nato povstali kriky o panslavizme a p. gróf Zay rovno vyháňal svojím listom p. Štúra, aby
         si vraj išiel hľadať slovanskú katedru do dedičných rakúskych zemí.
[
51
]
To naše česko-slovanské horlenie nevydržalo úder uhorského patriotizmu: lebo to
         boli len teórie a nie skutočnosť a nie právo a zákonnosť. Pýtali sme si privilégium na
         slovenské noviny a dali nám ho, a tak sa nám naše právne uhorsko-slovenské pretenzie budú
         iste ľahšie spĺňať ako tamtie ideály o jednom česko-slovanskom národe.
Tamto mĺkve odvolávanie sa na Čechov a naše spojenie s nimi bola len taká pokrievka, pod
         ktorou sa učil náš kmeň zakrývať svoju hanbu. My ju teraz roztĺkame a pýtame sa: Slováci!
         čo ste vy sami urobili? — Reč ste si zanedbali v ustavičnom chvastaní sa češtinou, seba ste
         potupovali, poukazujúc na cudzích ľudí a cudzie kmene a hovoriac o spojení s nimi; v bojoch
         o svoje ste sa ukazovali slabými a mĺkvymi; v pádoch neznámymi, v osudných hodinách
         neodhodlanými. Slovom, spali ste, majúc iba jeden pekný sen, že ste aj v samej literatúre
         to, čo Česi, a Česi to, čo vy, pri tom sne však vaša krv netiekla tam, kde česká sa valila
         prúdom, váš duch nežiaril, kde českého obdivoval svet, vaša sila sa nenapínala, kde sa
         česká so strašným druzgotom lámala, sama drúzgajúc nepriateľské sily. — Takto vravíme my k
         sebe a vás, páni spisovatelia tých tristoročných slovenských snov, len o to jedno prosíme,
         nekolíšte nás znova do tých pekných snov, o ktorých sme pre česť budúceho slovenského
         pokolenia nevyvrátiteľne zapochybovali.
Sme radi, že náš kmeň mal svojich synov, ktorí vtedy, keď on spal, písali po česky: tým
         sa prechovávala národná činnosť pre budúce časy; aby sme sa však aj teraz uspokojovali s
         tými plačlivcami a pochlebníkmi, to svet nemôže od nás žiadať. Prosíme vás — nože sa len
         pozrite na toho slávneho Bela, aká to plačlivosť, pochlebovačnosť, plazivosť a podlízavosť!
         A celá tá literatúra tristoročného písania Slovákov po česky — nemá pre život budúcnosti
         veľký interes.
Neodsudzujeme teda české písanie slovenských evanjelikov, považujeme ho za jedno
         zvláštne obdobie vyvíjania sa literárneho života Slovákov; ale práve preto ho nemôžeme
         uznať za non plus ultra! Čím bližšie ideme k 19. storočiu, tým väčšmi sa presviedčame, ako
         sa Slováci vymaňujú z litery a plaču, chytajúc sa aj tých vyšších vrstiev slobodného
         literárno-vedeckého bádania a života. Veď vy sám ste príkladom, kam až vykročil slovenský
         duch z tej nízkej koľaje, po akej sa vláčil tristo rokov! Ale práve tu, kde sa náš duch
         vyhrabal českou rečou aj vyššie, kam má prísť celý slovenský kmeň, zjavila sa činnosť génia
         Tatier, obrátená hlavne na to, aby sa cesta, ktorú ste začali, dokončila, aby sa kmeň sám
         stal účastným jeho pokladov, pokladov umenia, vied, túžob a vyšších snov jeho vyvolených
         synov. Verte nám, že veľká časť pisateľov Hlasov vydaných Maticou nepozná vaše spisy ani
         len podľa mena, a títo ľudia predsa chcú mať právo súdiť kroky a pobehy jedného celého
         kmeňa; môžeme teda povedať, že slovenský kmeň nemá toľký osoh z vašich trudov, diel a
         namáhaní ako iné kmene a cudzie národy. A či my nemáme nad tým plakať, že ten kmeň, ktorý
         vás má a ráta za svojho syna, prijal najmenšie dobrodenia z pokladov vášho ducha? Na toto
         nemysleli mnohí z vás, ale my predsa neprestávame chcieť, aby Slováci dávali seba najprv
         Slovákom a neleteli osvecovať Čechov skôr, ako osvietili Slovákov. A toto, myslíme si, nie
         je nič neprirodzené! nič pedantické!! nič sedliacko-bačovsko-kočišské!!! — Táto poznámka
         síce nie vám, ale tým, ktorí nás takto ráčia nazývať, nech slúži ako napomenutie ich
         vysokovzdelaného nos poma natamus!
[
52
]
Na s. 83 píšete, že slovenský ľud nebol zanedbaný češtinou, ale práve že za odhodenie
         svojho domáceho nárečia dostal hojnú odmenu v mravnom, rozumovom a náboženskom vzdelaní,
         aké mu bolo dané v češtine! My minulosť neodsudzujeme, ani nejdeme do poľa s tým „keby“,
         napr. keby sa bol slovenský kmeň dávno ujal slovenčiny atď. My len ukazujeme, že tá jednota
         bola len čiastočná, len jednej časti v obmedzenom interese, totiž cirkevno-náboženskom,
         akú-takú službu prinášajúca; ďalej že v celom tomto spojení nebolo primeranej korelácie,
         ale vždy bolo zreteľné len české pestúnstvo a slovenská maloletosť, znamenitosť a sláva
         Čechov, závislosť a núdza čakajúca milosť u Slovákov; a že z tohto spojenia nemohlo nikdy
         vzísť vzájomné doplnenie sa, uznanie, mužné zápasenie o slávu, čestné zápolenie síl a
         duchov, že teda slovenský kmeň ako kmeň musel v celom tom spojení niesť len svoju národnú
         škodu. Ale že Slováci napriek svojmu núdznemu položeniu predsa bývali takí svieži, že
         samých Čechov v českom spôsobe písania doháňali a predbiehali, že tak ďaleko vedeli
         osvecovať časť svojich krajanov českou rečou, to nielenže nemá slúžiť ako odsúdenie tohto
         kmeňa na večnú maloletosť, rozdrobenosť, trhanie seba samého, ale je nám dôvodom, že v
         našom kmeni je sila, ktorá, keď sa oprie sama o seba, posvätí sa svojmu kmeňu, zjednotí a v
         sebe umocní, oveľa viac osohu ako prv donesie sebe samej aj svetu! A čože by nie; keď prv
         vedela menšia časť Slovákov získať češtinou česť svojmu kmeňu, tým viac bude môcť urobiť
         celý kmeň, v sebe literárne zjednotený. Duch časov a národné potreby sa veľmi zmenili,
         takže čo bolo pred jedno päťdesiatimi rokmi, ba čo bolo len toť pred pár časmi napospol
         prijaté, to sa teraz ukazuje ako nepostačujúce. Slovenský kmeň ako kmeň sa nemôže nikdy
         naučiť písať českým pravopisom; nuž veď máte aj v Hlasoch veľa takých spisovateľov, čo vám
         päť riadkov svojich vlastných listov nevedia napísať bez pätnástich chýb, bárs tak veľmi
         bojujú za biblickú ortografiu. Okolnosti nášho kmeňa sú také, že po prvé, jeho duch cieli
         inde, než aby sa na svojej ceste zapodieval českou gramatikou a slovníkmi, po druhé, je mu
         to aj ináč nepotrebné a neužitočné! Vy sami uznávate, že v novších časoch Slováci
         prichádzali k českej literatúre zo dňa na deň neľahšie, lenže predsa ani vás tieto prekážky
         neupozornili na niečo iné, ale len na ideálne prostriedky, ktorými sa im malo pomáhať; a
         vravíte, že ani tie prekážky a ťažkosti nemôžu ospravedlniť náš krok. Najprv sa teda musíme
         osvedčiť, že my ani nechceme ospravedlňovať ťažkosťami svoje podujatia, lebo tých ťažkostí
         je všade dosť a kto sa dá nimi odstrašiť, ten si môže radšej rovno za pec sadnúť; my
         bojujeme o vec svätú, pravú, potrebnú, najužitočnejšiu slovenskému kmeňu — a tento boj nás
         ospravedlní. Ale aby som aj ja o tom predmete dačo povedal, podávam tu teda o tom pár
         riadkov.
Česká literatúra nemohla vyhovieť našim potrebám sčasti pre množstvo pravopisov, pre
         ktoré sme nemali ani časopisy, ani múzeá, ani školy, ani besedy, ani divadlá, sčasti pre
         tam neslovanskosť, tu podivnú novokutosť slohu, pre cudzotu vied a nevyrastenosť z potrieb
         národa, pre veľkú neľahkosť dostávania kníh z Čiech a pre ešte neľahšie dodávanie
         slovenských do ich druhej vlasti — t. j. do Čiech a na Moravu,
[
53
]
pre nebranie ohľadu na potreby slovenského kmeňa atď., atď., atď!!! Lež ani
         tieto ťažkosti a neľahkosti by neboli bývali v stave pohnúť slovenský kmeň založiť si svoju
         vlastnú literatúru, keby v ňom samom nebolo bývalo jedno chcenie, ktoré mocne chcelo, aby
         sa Slovensko samo priznalo k svojim potrebám a o vlastnom živote vlastnou rečou vydávalo
         svedectvo. Vy síce navrhujete na odstránenie tamtých ťažkostí isté prostriedky, takže
         slabšiemu zraku sa môže zdať, akoby sa nimi vskutku bolo mohlo prekaziť toto prítomné,
         výrazné, radikálne liečenie slovenského kmeňa a pri zachovaní biblickej reči ďalej viesť a
         vzdelávať slovenský ľud starou cestou bez škody na duchovnom rozvoji. Pozhovejte mi však
         trochu, poviem vám niečo aj na toto. Tie prostriedky sa už z väčšej časti skúšali, lebo
         nielen slovenské evanjelictvo, a to za prvých dôb reformácie celouhorské, rozširovalo medzi
         sebou českú reč, ako len bolo možné, bolo priťahované k Čechom a odkázané na nich skrze ich
         vyšší stupeň vzdelanosti, ale aj katolíci bývali vedení jezuitmi k češtine, a toto všetko
         sa dialo vtedy, keď česká reč bola ako hociktorá iná klasická ustálená, vycibrená, ako
         skostnatená, takže kto sa ju raz naučil, vedel ju aj po desiatich-dvadsiatich rokoch! A
         predsa sa nemohlo sprostredkovať a docieliť jej uvedenie do života slovenského kmeňa. Čože
         však poviete na terajšie okolnosti literárnej českej reči? Kde sa ju má slovenský kmeň
         učiť? A kedy sa jej má priúčať? V Hlasoch bojujete skoro všetci o biblický sloh, ale
         prosíme vás, vy, ktorí žiadate, aby sme sa navrátili k bibličtine, povedzte nám, čo vám
         budeme písať v tejto bibličtine? Bibliu? Tú máme. Postily? Aj tie máme! Modlitby? Máme aj
         tie a ešte vždy sa píšu nové! Kalendáre? No veď máte taký biblicko-slohový Palkovičov, a my
         radšej čítame Lichardovu Pokladnicu! Väčšia časť spisovateľov Hlasov, žiadajúca len tak
         rovno bibličtinu, prezrádza len svoje hrubé zaostávanie za pokrokmi slohu aj vzdelanosti
         ako českého, tak aj slovenského kmeňa; kto pozná českú a slovenskú literatúru, ako sa ona
         za jedno dvadsať rokov rozvinula, vie, že prví, čo zlomili väzy biblickému slohu, ste boli
         vy, Jungmann, Presl, Kollár, Amerling, slovom tí, ktorí otvorili našim kmeňom širšiu bránu
         vied a vzdelanosti. Vy sám nechcete vo svojom článku vstúpiť do jednej kategórie s
         Palkovičom, vy sám nechcete kŕmiť slovanské národy ustavične len Komenským, Veleslavínom a
         kralickými, ale žiadate, aby sme si vytvorili primeraný sloh svojim slovenským potrebám.
         Lež povedzte nám, či by tu potom neboli večné hádky medzi nami a Čechmi, keby sme si my
         svoje štúdiá, svoje myšlienky a vedy vyjadrovali svojím zvláštnym slohom, ako to robili
         svojím spôsobom Jungmann, Presl, Marek,
[
54
]
Amerling atď.? A uznáte, že by sme to robiť museli, len čo uveríte, že
         napríklad v jednej vede, totiž filozofii, sa nemôžeme uspokojiť so slohom p. Marka.
Vy dobre viete, aký lomoz a krik spravili Česi zakaždým, keď sa niektorý Slovák vyslovil
         svojím slovenským spôsobom, ako hocijaký pražský spisovatelík majstroval našich mužných
         učených spisovateľov, díval sa na nich cez plece len preto, že nemohol privyknúť na každé
         české erš, a í, je a ííí! Vie dobre aj sám Kollár, čo musel vytrpieť za voľnejšie
         pohybovanie sa v reči, vieme dobre všetci, ako sa slovenské spisy posudzovali len tak „na
         slovenské pero je to dosť“. Tým, že Slováci písali po česky, napomáhala sa len spupnosť,
         pýcha, nadutosť a chvastúnstvo, a to českých spisovateľov proti česko-slovenským a tých
         zasa proti domácim slovenským. A tie hádky o sloh a reč by sa boli každým dňom množili,
         najmä teraz, keď sa my Slováci líšime od českých spisovateľov v mnohých veciach, pojmoch a
         zásadách: poézia, filozofia, história, Slovenstvo a iné záležitosti ducha literatúry a
         národného života majú veľa ráz také odchodné významy u nás a u Čechov, že by si jedno
         nedorozumenie s druhým len tak ruky podávalo a hádkam by nebolo konca-kraja. Ktože by tu
         bol chcel rozsudzovať? Prirodzeným vývinom veci tí Česi, ktorí, ako živí svedkovia života
         tej reči, v ktorej by sme boli písali, sa už oddávna domnievali, že majú právo na túto
         prednosť, menovite pražskí spisovatelia, a najobzvláštnejšie niektorí redaktori českých
         časopisov. Na túto mienku prichádzame na príklade diktátorského tónu Pražských novín a
         pestúnskeho predslovu k Hlasom. Slováci by boli zasa trvali na svojich zásadách — slovom,
         bolo by to bývalo to isté, lenže dlhšie sa rozpriadajúce, čo sa teraz strhlo pri našej
         slovenčine, hádky a zvady. Tomuto sme sa našou slovenčinou vyhli, lebo veru sa ďalej
         nebudeme s Čechmi hádať o svoje nárečie, ignorujúc ich posmešné pesničky a la Lamblovu
         variáciu Kočka leze dírou atď.,
[
55
]
alebo posmešné Havlíčkove vtipy, a pracujúc neustále na tom, aby náš kmeň
         neupadol do podobnej úzkoprsej neznášanlivosti. Českí spisovatelia sa tiež časom prebudia a
         uznajúc naše zámery a práce, budú pokračovať vo svojom diele a nás nechajú pokračovať v
         diele našom. Slovenský kmeň je už raz prebudený — a ako taký má svoju cestu, po ktorej ho
         nie Praha, ale jeho vlastný dobrý génius bude sprevádzať.
Vravíte na s. 75, že sme len mohli zachovať biblický sloh, rozhojniť slovenskými
         zvláštnosťami, obohatiť vzormi dobrého náučného slohu z iného stanoviska, čo všetko vraj
         mohlo byť Čechom na úžitok a navyše inými prijaté „vděčně a uznale“. Toto, pravda, vyšlo z
         vášho srdca, ale nie z vôle českého srdca. Veď viete dobre, čo sa odpovedalo Žiakovi,
         Trnkovi, Kollárovi, Godrovi,
[
56
]
ktorí toto všetko istotne už dávno narádzali. Z týchto stredných ciest nemohlo
         byť nikdy nič, čo by teda mohlo byť z nich teraz, keď sa Slováci chytili samých seba a chcú
         byť kmeňom nie pod kolenami druhých, ale po ich boku ako kmeň živý, svieži, schopný!
Že náboženské interesy Slovákov už dávno prestali z Čiech podporovať, že teda už nie je
         viac ani taký vzťah medzi nami a Čechmi, aký bol za starodávna, že Slovákom z Čiech
         neprichádzajú ani knihy, ani vzdelanie a myšlienky, ani výrečnosť a evanjelicko-náboženská
         osveta, o tom vy sám dobre viete, a práve preto, nech sa akékoľvek dôvody z tamtých čias
         uvedú, všetky vyhlasujeme za neplatné! A komu sa bude z evanjelických Slovákov chcieť čítať
         vzdelávateľnú českú postilu alebo modlitbu alebo pieseň, ten si ju nájde určite aj potom,
         keď všetci znamenitejší Slováci budú písať po slovensky.
Že sa každá spisovná reč musí priúčať, to je pravda, ani my veru neodstupujeme od českej
         preto, aby sme sa nemuseli učiť, lebo naša terajšia slovenčina je už oveľa
         konsolidovanejšia, sústavnejšia, než aby ju niekto mohol vedieť a písať ňou bez toho, aby
         sa ju naučil. Ale predsa si myslíme, že chcieť povýšiť národu takú reč za spisovnú, akú sa
         on naučiť nemôže, nie je slovanské. Schválne hovorím slovanské, lebo to odvolávanie sa na
         Nemcov sa už toľko ráz ošúchalo v ústach všetkých Protislovákov, že o tom môže rapotať
         každá straka na kole. My chceme všetko robiť len po slovensky. O nemeckej literatúre
         vravíme, že nedala národu ani vieru, ani cnosť, ani národnosť, ani štát, ani jednotu; o
         nemeckej reči vravíme, že nemá dialekty, tak ako nemecký národ nemá kmene, a naposledy, ak
         by to všetko aj mal, nuž on predsa nie je pre náš národ vzorom. Germán sa vykľul z
         vlastného jadra, z vlastného sa má vykľuť aj Slovan. A toto je naše dogmaticko-slovenské
         vyznanie. Slovanské kmene nie sú mŕtve masy, ktoré by malí byť určené na to, aby sa
         stvorila taká literatúra, akú majú Nemci, ony majú povinnosť vzdelať sa ako najlepšie môžu,
         aby sa stali schopnými prejaviť sa v činoch a skutkoch. Slovanskí géniovia slova a vedy —
         majú veľké publikum, čo priam sa zjavia či tu v Tatrách, či v Lužici a či v Čiernej Hore; a
         menšie, prostonárodné, miestne spisy nájdu svoje hojné obecenstvo v tom ľude, pre dobrobyt
         ktorého sú určené! Ľudu sa má písať tou rečou, ktorú sa on najľahšie naučí, čiže ktorej sám
         najlepšie rozumie, lebo z rozumnej reči si aj prostý muž a chlap ľahko získa a zapamätá
         isté všeobecne platné pravidlá. A my v Uhorsku sme v takom stave, že naskrze nemôžeme mať
         nádej, že by sa dalo zaviesť a pozakladať toľko českých a takých dokonalých škôl, aby sa v
         nich slovenský kmeň naučil tak rozumieť po česky, ako už z domu vie po slovensky! Nože teda
         uznajme toto všetci a nedajme sa mámiť veľkosťou nemeckej literatúry, lež pracujme na tom,
         aby náš ľud čo najľahšie rozumel tomu, čo sa preň píše a bude písať, pamätajúc, že nie je
         náš kmeň pre literatúru, ale literatúra preň.
Pravdaže, tu sa môžete opýtať: a či vám Maďari dovolia slovenské národné školy, v
         ktorých by ste sa mohli učiť svoju spisovnú reč? Na túto otázku odpovedáme: že náš kmeň si
         na základe domáceho práva skôr nadobudne uznanie seba a svojej reči ako reči iného kmeňa (z
         hľadiska uhorsko-štátnych záležitostí cudzieho); budeme bojovať o právo nášho kmeňa,
         ktorého synovia sedia tak za zelenými tabulami snemov uhorského kráľovstva ako
         ktoréhokoľvek iného národa. A že slovenčinou skôr privedieme späť synov odpadnutých od
         nášho národa, alebo aspoň pre budúcnosť postavíme hrádzu odpadlíctvu, tomu budeme veriť
         dovtedy, dokedy budeme veriť v tú pravdu, že právo prírody je večné, dá sa utláčať, ale
         potlačiť nemôže, naturam si furca expellas, tamen usque recurret!
[
57
]
A keď náš kmeň v tomto boji padne, padne za právo, osvetu, človečenstvo,
         slobodu, padne sám sebou z nedostatku síl, ktorých mu prv nevedelo dodať literárne spojenie
         s Čechmi a ktorých ani teraz nevedel v sebe nájsť toľko, že by bol mohol premôcť nepriateľa
         silnejšieho ako on. Takýto pád bude aspoň robiť česť nášmu kmeňu pred svetom, bárs silno
         veríme, že pri našej slovenčine nemôže byť reč o páde kmeňa, keď vieme, že on sa sám začína
         svojou rečou prebúdzať a toto jeho prebúdzanie sa má miesto v krajine, kde sloboda obecnej
         mienky sa začína tak silno tvoriť, kde teda domáci právny pohyb a klopanie na trón, kde
         spravodlivé zasadzovanie sa za vzdelanosť jednej krajinskej reči iste dôjde uznania. My
         túto dôveru vyslovujeme o toľko silnejšie, o koľko praktickejšími ľuďmi sme sa naučili byť
         v prúdoch storakej skúsenosti a o koľko viac žiadame polepšenie svojho stavu na základe
         domácich vzťahov a práv, a nie na teóriách o jednom česko-slovanskom národe!
Ak sa teda naše nárečie teraz a pre budúcnosť ujme na Slovensku ako spisovné, bude to
         podľa vášho presvedčenia „konečný a svrchovaný převrat, který nejen posavádní jednotu
         spisovného jazyka mezi Čechy a Moravany z jedné a mezi Slováky z druhé strany do konce
         vyzdvihne, ale i přítomnost a budúcnost Slovákův v duševném a literárním ohledu od jejích
         minulosti docela odsekne!“
Nechcem stáť pred vami, slávny náš vedomče, ako nejaký poučovateľ, prosím vás o
         odpustenie, ak by môj sloh bez mojej vôle nejako pripomenul profesorskú manieru, považujem
         sa zaiste za ďaleko menšieho, než aby som smel stáť voči vám takým spôsobom a v takom
         vzťahu; keďže sme ale všetci takto rozhovorení, nože, prosíme vás, počujte aj naše dôvody a
         spôsoby chápania záležitostí nášho života. Naša odpoveď na vaše horeuvedené obavy je taká,
         že my nezbožňujeme literatúru ako literatúru, bárs si ju ako stavanie duchov vysoko vážime
         a ctíme, zvelebujeme mužov, čo ju založili a obohacujú, máme ich mená zaštepené hlboko vo
         svojich srdciach. Literatúra nám nie je ani viacej ani menej ako božský, duchovný
         prostriedok k cieľom národov a človečenstva ešte božskejším, ako je ona. A každý národ si
         musí svoju literatúru sám stvoriť, majúc jej základy položené v tvorení seba samého; lebo
         akokoľvek veľké a nespočítateľné je množstvo a bohatstvo všetkých literatúr sveta, predsa
         čo by priam bolo možné, aby ich slovenský kmeň premenil na krv a dreň svojho života, naučil
         sa všetky reči a spisy, predsa by nebol v stave vysloviť z tej múdrosti slovo svojho
         života, tou vzdelanosťou sa priblížiť k cieľu svojho určenia, vytvoriť cudzími literatúrami
         pôvodnosť vlastnej literatúry, slovom, nebol by vstave urobiť sa šťastným. A pre tieto
         príčiny nekladieme my také nebezpečenstvo do prevratu, aký sa teraz povyšovaním slovenčiny
         na literárnu hodnosť podľa vašej mienky stáva. A keď sa tomu prevratu prizrieme zblízka,
         zistíme, že ani nie je toľký, ako sa zdá byť zďaleka.
[
58
]
Lebo Slovákov už Bernolák viedol k slovenskej literatúre a evanjelické
         spisovateľstvo používalo čisto biblickú reč už iba v náboženských spisoch, ba sloh
         Kollárov, Kuzmányho, Godrov sa už začínal značne schyľovať k slovenským prvkom. Tamten
         práve vydal celú kázeň, v ktorej sú všetky zákony bibličtiny zlomené. Na bibličtinu už
         vlastne nik nedržal, iba niektorí evanjelickí kňazi, ktorí majú svoje kázne vydané
         čisto-biblicky aj tak len skrze korektúry p. Palkoviča! Také výnimky, ako sú páni
         superintendenti Seberini
[
62
]
a Jozeffy a ešte niektorí starší, českú reč poznajúci evanjelickí kňazi, sú
         veľmi riedke, a títo páni ostali aj tak verní českej bibličtine, Kollár sa k nej vrátil, a
         tak na celom tom našom podujatí je veľmi málo nového prevratu. Vy, páni superintendenti
         Seberini a Jozeffy a ešte niekonečne prevrhli, ale ani nie my sami, lež génius národa bol v
         tom diele, narádzajúci iba na to, čo bude samému kmeňu slúžiť k spaseniu. My sme sa
         slovenčinou síce odtrhli od českého písania, ale nie od českej literatúry, ktorá nám ako
         najbližšia istotne bude aj najmilšia, a silnejšie sme sa pripojili k samým sebe, k našim
         kmeňovým bratom a rodákom; založili sme a urobili malý prevrat v českej — ale veľké
         stavanie v slovenskej literatúre.
Nemôžeme však pochopiť, že by náš kmeň bol týmto krokom odseknutý od minulosti, keď sme
         raz toho presvedčenia, že život nášho kmeňa je jeden celok, jedna osobnosť, jeden génius,
         len zložený zo storakých živlov, vypálený v storakých peciach, okúpaný v storakých prúdoch
         života a medzi tie vypálenia a kúpele iste má a musí byť pripočítaný aj ten vek českého
         písania na Slovensku. Určenie celého toho veku ani len nevieme inak pochopiť ako tak, že si
         v ňom slovenský kmeň urobil jednak zásluhu o nešťastný v tom čase český kmeň, jednak ale aj
         sám sa stal z menšej časti, predstavujúcej jeho život, uspôsobeným k vyššej, pôvodnej
         vzdelanosti. Vaše chápanie týchto vecí je celkom protikladné nášmu, lebo ono tamten
         česko-slovenský vek považuje za určený na to, aby celý slovenský kmeň ostal už naveky
         odsúdený na maloletosť, na podriadenosť Čechom, na literárne služobníctvo. Tento ohromný
         rozdiel sa nevyrovná cestou aprioristickej debaty a rozumovania, ale jedine prostredníctvom
         života, skutkov budúcnosti prídeme aj my aj vy k uznaniu pravdy, ktorú úplne — my pre
         hľadenie výlučne do budúcnosti, vy pre hľadanie výlučne do minulosti — teraz ešte nemôžeme
         poznať: „Idźmy teda, każdy w svoję drogę!“
[
63
]
a „Cesty mohou býti rozličné, jenom vůli mějme všickni rovnou!“
Na všetky vaše uhýbania a reflexie nemôžem odpovedať z úcty a ohľadu k vám, ale najmä na
         to nie, že by ste sa nám nedivili, keby sme boli polodivokí Arnauti a kaukazskí Avari,
         útlocitnými slovami by som vás nedosiahol, podobnými týmto by som ľahko mohol prekročiť
         čiaru slušnosti! Len ešte nemôžem zamlčať spravodlivú odpoveď na niektoré vaše výrazy a
         pripomienky, hodené do nášho svedomia a kladúce naše srdce na tortúru! Hovoríte na s. 79,
         že by nás mali viazať k Čechom „jednak povinnosti vděčnosti a uznalosti, jednak hlas
         opatrnosti“. Aj vy teda, slávny náš krajan, zdá sa, nás obviňujete z nevďačnosti a
         neuznanlivosti, ale odpustite, keď vám rovno tu musíme odporovať. Kedy kto písal lepšie o
         Čechoch, spravodlivejšie oceňoval český kmeň, ako to robili Slováci aj teraz, keď ich české
         časopisy ustavične napádali? My osobne, do ktorých sa Česi zadierali posmešne a potupne až
         do zhnusenia, sme písali o českom kmeni s najväčšou úctou a bratskou láskou a mužnou
         vážnosťou, uznávali sme a uznávame ich zásluhy o nás a o náš kmeň. Ale či má ísť život a
         rozvíjanie sa českého ducha naveky len na naše útraty? Či sme si teda my nezaslúžili z ich
         strany úctu, vážnosť, uznanie? Teraz, keď ide o šťastie a život nášho kmeňa, nemáme my už
         chcieť iné, ako iba to, čo sa nadiktuje v Prahe za spisovateľskými stolíkmi? Hej, hej, bola
         by že to za vzájomnosť, bol by to život slovenského kmeňa, v literatúre ktorého by sa už
         odbleskovali iba biedne tône kmeňových žiadostí a potrieb a aj tie iba v ťažkých, Slovákom
         iba po dlhoročnom štúdiu prístupných formách, majúc iba niekoľkých jednotlivcov za svojich
         reprezentantov! To je teda proti opatrnosti, keď Slovák, poznajúc nové biedy v starých
         biedach, hrozné nedostatky v predošlej sústave, sám, v mene spravodlivosti, bez ohľadu na
         prekážky, bez ohľadu na staré zväzky (už mdlé a nedostatočné), bez ohľadu na poníženosť
         národa zvyknutého aj v literatúre len slúžiť, konečne bez ohľadu na zisk chvály a
         spisovateľskej cti, sa junácky chopí prostriedkov, čo doteraz mŕtvo ležali v ňom a pri ňom,
         aby si stvoril lepšiu budúcnosť? Toto je oproti opatrnosti? Hej, hej, je to proti
         opatrnosti sveta tohoto, ale vnútorná túžba, ale to odveké chcenie zaostrujúce sa teraz v
         slovenskom svedomí na spôsob železného končiara, ale pocítenie seba samého ženie tento
         svieži kmeň cez hroby jeho vlastného pohodlia a konečného, pozemského šťastia k obetiam,
         prácam a sebazapreniam, aby sa ovenčil zásluhou o budúce pokolenia, ba zásluhou o celý
         slovanský národ. Kto môže za to, že sme ako Izrael práve v najnižšom ponížení poznali toto
         najvyššie povedomie? — Kmeň ho poznal a chce napružiť svoje sily, aby mu urobil radosť
         sebou samým; ak aj padne v tom boji, predsa nepadne hanbe do náručia, ale bárs victrix
         causa diis placebit,
[
64
]
krása a večnosť jeho vôle pred jedným bohom duchom bude korunovaná večnou
         slávou, Kristom Pánom, kriesiteľom mŕtvej vôle k životu večnému!
Vďačnosť a uznalosť sa môže postaviť len voči preukázaným dobrodeniam, a my ju takto aj
         máme a zachovávame k Čechom, napriek tomu splácaniu našich zásluh o český kmeň a jazyk
         neuznanlivosťou a nevďačnosťou z ich strany; ale nijaké dobrodenie preukázané národom
         nesmie a nemôže mať popravde nároky na také odhodenie sa národa od seba samého, aké
         požadujú Česi od nášho kmeňa.
Ďalej, hneď na s. 81, píšete o nás: „Původové vzešlých těch novot vědíť sami nejlépe
         (tak se aspoň důvěřujeme), kterým spisům za své probuzení k národnímu citu a smýšlení, za
         své zachování Slovanstvu díky povinni jsou, Bernolákově-li gramatice, čili některým jiným
         knihám!“
Nezriekame sa vás, ani Jungmanna, ani Kollára, ani Kampelíka,
[
65
]
nepopierame vaše zásluhy o život nášho srdca a ducha. Vy ste nás učili
         slovanskú históriu, literárnu aj starožitnú, Jungmann nás učil reč, literatúru, slovesné
         pravidlá; Kollár lial oheň lásky ku všetkým Slovanom do našich sŕdc; Klácel
[
66
]
osmeľoval náš rozum k myšlienkam o národnosti a Slovanstve; Kampelík nás
         učieval politizovať o česko-slovanstve, Čechosláve a česko-moravsko-sliezsko-slovjanstve! A
         od tejto sústavy sme sa naučili potupovať ešte aj Bernoláka s celou jeho myšlienkou aj
         gramatikou, preto ani nemôžeme povedať, že by sme sa z jeho gramatiky boli niečomu naučili,
         len vám musíme vyznať, že sme sa priučili milovať Slovákov a pre nich pracovať od
         nesmrteľného slovenského básnika vyšlého z Bernolákovej školy, J. Hollého. A na samom čírom
         konci vám musíme povedať aj to, že sme prišli k životu ozaj len skrze Slovákov, lebo Dobrovský,
[
67
]
vy, Kollár, Kuzmány ste Slováci a synovia nášho kmeňa, tak ako aj my, ktorí
         naskrze nemáme príčinu pre samu vďačnosť k Čechom opúšťať svoj kmeň, potupovať svoju domácu
         reč pre vzdelanú českú, poklady v nej zahrabané nechať hniť. Lež že sa slovenský kmeň
         nepriučil svojmu teraz tak silne vyrážajúcemu životu z kníh hocijako vzdelaných a učených a
         že vy ste tak ako aj Bernolák a Hollý synovia jeho génia, jeho národného podania, jemu
         predovšetkým ostávate dlžní povinnú vďačnosť, toto nám tiež nezapriete. Či chcete, či
         nechcete túto česť, akokoľvek, to však predsa ostane večnou pravdou, že vy nie ste Čech a
         moment českého národného vyvíjania sa, ale Slovák a osobitý bod jednoty slovenského života
         v pravde a idei a od boha poslaný muž a génius!
Povedzte nám už na toto, čo len chcete, my veríme, že onedlho prídu také časy, v ktorých
         sa napospol uzná tá pravda, že slovenský kmeň, nech pomlčím o všetkých iných dôvodoch, má
         právo aj povinnosť všetko to svoje zvláštne kmeňové vyhlasovať za svoje, zbierať do
         zvláštneho pokladu a starať sa o to, aby sa mohol postaviť ako kmeň so cťou po boku, a nie
         pod kolená iných kmeňov, že teda má právo aj povinnosť vpletať do pásma svojho pôvodného
         života svojich mužov a géniov, svoju reč a kmeňovú rázovitosť a takto sa položiť na oltár
         Slovanstva.
Hovoríte na s. 82 a nasledujúcej: že naša novota je neprirodzená, škodlivá a nebezpečná;
         ale vieme, že toto vezmete naspäť, ak nepredpojatou mysľou dobre uvážite to, čo som povedal
         o vzniku tohto nového slovenského podujatia. Tu však predsa ešte pridáme pár slov na vaše
         dôvodenie. Že náš pohyb „nevyplývá z nynějšího stavu rozumové osvěty a duševní vzdělanosti
         Slovákův, co pouhé pokračování, co nový vyšší stupeň její, nýbrž pochází pouze z
         teoretických, špekulatívních zásad“, že náš krok je „od Iliady k abecedě“. Ak sa má pri
         tomto poslednom rozumieť Iliada pána Vlčkovského,
[
68
]
tak máme pravdu, lebo vskutku ideme od nej radšej k abecedovej čítanke pána Kadavého,
[
69
]
ktorá privedie náš ľud za päť rokov ďalej ako tamtá Iliada, nedostupná ani
         samým Čechom, čo ešte za päťdesiat rokov bude trčať v našich knižniciach. Národy, ktoré len
         tak zrazu dostávajú iliady, po dlhom iliadovaní sa musia predsa vrátiť k abecede svojho
         vlastného života a určenia.
Lež aby som ešte niečo odpovedal aj na to vaše prvé povedanie okrem toho, čo som už
         vyššie povedal o literatúre a živote, musím pripojiť niekoľko poznámok. Z hľadiska českej
         literatúry sú naše počiny neprirodzené, to vám uznáme, lebo veru nevychádzajú ani z
         Kampelíkových zásad o Čechosláve, ani z toho obvyklého systému, tých neskúmaných pojmov o
         umenovednej ako aj literárnej jednote a jednostajnosti Čechov a Slovákov: ale z hľadiska
         umeleckého interesu a života Slovákov, z ohľadu histórie samého slovenského ducha (a nie
         mŕtvej litery), ktorý bol vždy pôvodne slovenský, hoci aj písal po česky, je náš krok
         najprirodzenejší, najnutnejší, najpotrebnejší. Syntéza nášho duchovného umeno-slovenského
         života je taká! Slovenskému národu po páde jeho krátko trvajúceho kráľovstva prekazil tlak
         vonkajších udalostí jeho literárno-občianske vzdelávanie sa, zamĺkla aj slovenská liturgia,
         a on si prisluhoval svoje veci a krajinské riadenie latinčinou, čo sa zaužívala hlavne od
         kráľa Štefana. V samom jadre náboženstva bol aj jeho život vyšší, hlboko ukrytý a ako
         zabalzamovaný pre ďalekú budúcnosť. Keď sa však stredovek chýlil ku koncu, padli záblesky
         európskeho života aj na náš kmeň a náboženské búrky, najmä českých husitov, vyvolali aj
         jeho ducha na pole činnosti. A Slováci prijmúc české myšlienky o náboženstve prijali aj
         reč, v ktorej boli napísané. Toto sa však dlho neudržalo, lebo ako Slováci ostali pri
         evanjelickej cirkvi vo veľkej menšine, tak z nich zase len malá časť úplne pozná českú reč.
         Po ťažkých bojoch na konci minulého storočia sa slovenský kmeň vyslovil v Bernolákovi (ba
         pred ním, už hneď na začiatku 18. storočia v niektorých mužoch) za svoju domácu reč! Keďže
         však v prírode niet skoku, ani v literárnej histórii, tak aj slovenský kmeň sa chopil
         najprv toho svojho podrečia, ktoré stálo najbližšie geograficky aj filozoficky k českej,
         sčasti aj u Slovákov spisovnej reči. Od toho času sa táto myšlienka v našom kmeni šírila,
         dozrievala a upovedomovala, čím všetkým sa objavovala tá doterajšia jednota medzí Slovákmi
         a Čechmi len ako mĺkva, nedostatočná, neskutočná a neschopná získať si sympatie celého
         kmeňa. V najnovšom čase sa chopili tej myšlienky aj slovenskí evanjelickí spisovatelia,
         uznali ju za myšlienku svojho kmeňa, a tým, že si zvolili nárečie čisto slovenské, len ju
         doplnili, rozšírili, konzekventne vyviedli a pomkli bližšie k životu. A teraz sa
         presviedčame deň čo deň, že sme vstúpili na pravú cestu, udreli na pravú strunu života,
         obrátili náš čistý zrak na správnu stranu neba, lebo strany sa čoraz väčšmi zmenšujú a
         približujeme sa vzájomným uznávaním a popúšťaním k literárnej jednote na základe čisto
         slovenských prvkov. Takto kráčal náš kmeň až doteraz, a my sme veru nezačali nič
         neprirodzeného. Vaša sústava je však položená na aprioristicky prijatom princípe o
         spisovnej jednote medzi Čechmi a Slovákmi, ale táto jednota bola založená iba na
         náboženských sympatiách jednej menšej časti Slovákov k Čechom, väčšiu časť slovenského
         kmeňa na nič nezaväzujúc; ale tá menšia časť sama po hrozne zmenených okolnostiach v cirkvi
         a duchu (tak, že teraz slovenské evanjelictvo môže českému dať skôr myšlienku, ako prijať
         od neho), oddávna, už kedy viac, kedy menej, ale vždy zreteľne sa od českej reči k svojej
         slovenskej túlila a navracala, až sme sa dožili času, keď si všetci čelnejší slovenskí
         spisovatelia (s výnimkou Kollára a Palkoviča) svoju domácu reč celkom zamilovali a
         obľúbili. — Takto sa ukázala tá jednota ako čiastočná, časová, nepostačujúca na obsiahnutie
         kmeňového života Slovákov. Na to, že celé slovenské spisovateľstvo je za slovenčinu, podám
         vám najprv ten dôvod, že vás všetkých Kollár oklamal, keď vám posielal také listy, ktoré
         len on sám svojimi listami súkromne vynútil a vyčankal od pôvodcov hneď na začiatku nášho
         vystupovania, tí však tým ani nechceli verejne búriť, keď ešte sami svedomite uvažovali o
         našej slovenskej veci, ani sami sa neuznávajú za pôvodcov mnohých tam skrze Kollára
         popridávaných dodatkov, utŕhaní, správ a klebiet a teraz vedú spravodlivé žaloby proti
         takému naháňačovi. Ukážeme vám, že náš znamenitý spisovateľ Ján Chalupka,
[
70
]
[
71
]
výrečný, vysoko vzdelaný Samuel Ferienčík,
[
72
]
nech pomlčím o mnohých iných, sú celou dušou zaujatí za slovenčinu a majú iba
         ešte niektoré správne žiadosti, poznámky a rady na jej obohatenie a zdokonalenie, ktoré sa
         iste prijmú a nášmu kmeňu poslúžia k dobrému. V celých Hlasoch vám, pán Kollár, ostane
         veľmi málo hlasov za češtinu! Ale pripomeniem ešte niektoré mená, aby ste odhodili nádej,
         že to len my niektorí sme za slovenčinu a že čoskoro s našou materčinou u vlastného kmeňa
         prepadneme, a aby ste sa presvedčili o tom, že svieže slovenské spisovateľstvo je naozaj
         čisto slovenské! Nebudem vypočítavať všetkých, uvediem len niektorých, a to: Hollý,
         Kuzmány, Lichard, Samuel Chalupka, traja Štúrovci, Hodža, dvaja Braxatorisovci (Sládkovič),
         Godra, Hamuljak, Ottmajer, Guoth, Závodník, Plošic, Gerometta, Hroboň (Bohdan), Kalinčiak,
         Nosák, Hostinský, Plech, traja Matuškovci, Cochius, Rimavský, Kráľ, Škultéty, Leška,
         Homola, Kadavý, Ľudovít Šulek, Pavelka, Laco, Čipka, Daxner, Klonkay, Kubovič, Šoltés,
         Maróthy, dvaja Paulinyovci, Dohnány, Jančo, Emanuel, Hlovík, Jurkovič, veterán Čaplovič
         (Ján), Holček, Zermegh — a kto by ich stačil všetkých vymenovať. Ja som ich tu podotkol len
         tak spamäti, pokiaľ som sa mohol v náhlosti rozpamätať. Pravda, všetci ešte veľa kníh
         nepovydávali, ale väčšia časť z nich ich má hojne v rukopisoch, ostatní mladí v srdci, v
         duchu aj v rozume chovajú poklady pre Slovenstvo a Slovanstvo! A my si z toho, čo sme od
         nich čítali, smelo predpokladáme peknú budúcnosť tých mladých mužov aj mladého nášho kmeňa
         a sľubujeme si ju. A to, ako sa nám národ hlási k slovenčine, môžete čítať v Novinách,
         ktorých redakcia musela otvoriť zvláštny štep pre hlasy a prosby prichodiace od mešťanov,
         kňazov, zemanov, mládeže, sedliakov atď., aby sa tými vašimi Hlasmi nedal slovenský kmeň
         mýliť: môžete to vidieť aj z vychádzajúcich kázní evanjelických i katolíckych, ktoré museli
         pôvodcovia na žiadosť ľudu predniesť po slovensky.
Že pán Lichard v Skalici a ja v Hlbokom kážeme v bibličtine, máme na to také isté dôvody
         ako Hodža, Šoltés a všetci liptovskí, turčianski atď. kňazi pre svoj spôsob slovenský; u
         nás ľud vraví viac po česky ako po slovensky, tam zasa lepšie rozumie po slovensky ako po
         česky. Kázeň musí človeka vzdelať, a vzdelá ho vtedy, keď mu jej porozumením najlepšie
         vstúpi do srdca. A — slovenský kmeň nemôže byť určený jednou ohradou, preto ani Tatry
         nechcú a nikdy nebudú skákať podľa skalického žargónu; teda tá „vlast čisté slovenčiny“
         pána Palkoviča ostane už iba na papieri, a tie slová sa vyryjú na zlatú bránu svätých
         Tatier!
Čo vravíte o škode, majúcej vychádzať z našich novôt, to je už teraz vyvrátené naším
         životom, preto nič iné nechýba našim dôvodom, len aby ste aj vy, slávni krajania, ich
         uznali a pochválili naše predsavzatia, ako váš príchod medzi nás, medzi vašich rodákov,
         prebudených teraz drahou slovenčinou k takému pôsobeniu a životu, k akému ste sa usilovali
         a usilujete prebudiť ich vy. Potom, potom uveríte, že váš boj proti nám bol bojom proti
         vášmu kmeňu, ktorý síce ešte vtedy, keď ste sa v ňom objavili, nevedel oceniť vášho génia,
         a pustil vás od seba ďaleko-ďaleko, ale ktorý by vás teraz vybozkával slzami pokánia a na
         svojich rukách vyniesol na temená novo oživených Tatier! Lebo v tomto boji ste zostali
         nepoškvrnený a aj z vášho článku vidieť, že vo vás bije slovenské srdce!
Možno práve to, že ste sa na nás nevyrútili s palicami a kyjmi potupy a hanobenia našej
         reči, nášho kmeňa a našich osôb, narobilo vám nepriateľov a bolestných chvíľ, lebo vidíme,
         ako sa teraz tam v Čechách napospol tlieska tomu, kto nám najlepšie nadáva! Ak aj toto
         vydržíte, ako ste vydržali sto osudov, zmužilo, naše srdcia neprestanú tĺcť a biť pre vás
         do skonania.
Naše presvedčenie je to, že spravidla túžba nášho kmeňa, jeho pevná vôľa vyvinúť svoje
         poklady cestou svojho osobného vzdelania a položiť tak dokonalého seba na oltár pospolitého
         dobrobytu celého Slovanstva, je tá najčistejšia a musí zvíťaziť nad všetkými odpormi a
         prekážkami. Že nám nastáva väčší boj, než boli všetky doterajšie boje, tam s neúprosnými
         osudmi a náhodami, tu s vypočítavou nespočetnou kmeňovou a osobnou závisťou, tam s domácimi
         biedami a ranami, tu s divou zúrivosťou cudzincov — o tom vieme, ale neľakáme sa týchto
         bojov, dobre vediac, že aj ony nám pomôžu dostať sa vyššie k žiadanému cieľu našich túžob a
         nádejí a rozbehov. My sme obživení čistou vierou v božiu pomoc, v silu a moc kresťanskej
         osvety, v zápal za odveké idey a pomysly, prenášajúce sa v národe z pokolenia na pokolenie
         na krídlach podania a letom piesne géniov, my sme obživení dôverou a vierou v tieto
         vnútorné svety nášho národa, a vieme, že aj nášmu kmeňu len z týchto strán duchovných
         svetov vyjde slnko spasenia!
Aus dem Kelche dieses Geisterreiches
Schäumt ihm seine Unendlichkeit!
[
73
]
Ján Kollár
[
74
]
Pasovať sa s týmto búrnym orkánom, odpovedať mu od slova na slovo, naháňať, doháňať,
         zmetať jeho poeticko-rečnícke prepiatosti paralelnými krajnosťami, pripodobniť sa mu v reči
         a dialektike, to, hovoriac bez zvláštnej nadutosti, by nebolo nemožné ani pre jedného z nás
         mladých neskúsencov. Aj my máme, keď chceme, reč hojnú na slová a výrazy; obraty rozviesť,
         rozšíriť a rozvodniť myšlienky, jedno storako prežuť, nakopiť asociácie ideí, napridávať
         výkričníkov, pomiešať všetky pojmy sveta, kultúry, národov, kmeňov, osôb, geografií, más,
         titulov a špliechať a fŕkať takou mixtúrou a dialektickou maltou, poprivádzať ako svedectvá
         baby a zašpinené knihy, ľudí rajtujúcich a kupujúcich knihy za tovar, vyvolávať zo
         zabudnutia kázne a mŕtvych ľudí, vyratúvať svoje zásluhy a svoje zodieranie kolien, toto
         všetko natrieť a nabalzamovať svojou víziou a obľúbenými literátskymi úsiliami, a tak s tým
         všetkým hrmieť — by som aj ja bol schopný, a veľmi ľahko svoj článok rozhojnil o pár
         hárkov! A že by sa takýto liek pánu Kollárovi zišiel, uzná každý, kto vie, ako takéto
         blesky omamujú väčšinu ľudí, takže ich ohromení prijímajú s otvorenými ústami bez pohnutia
         a vzpruženia samotvornej, samostatnej mysle, a ten pravdivý svet, ktorý je nimi zastretý a
         utajený, nemôžu poznávať. Lež na tomto mieste v tomto zväzku, v ktorom sa pri iných mužoch
         obšírne rozpráva nielen o našej veci napospol, ale menovite aj o dôvodoch p. Kollára proti
         slovenčine, sa nemôžeme pustiť touto cestou.
To, čo je pán Kollár vo vzťahu k našej veci, odkryjeme v niektorých riadkoch, keď
         pozrieme trochu bližšie na jeho dialektické tajnosti, o ktorých vari ani sám nevie. Pán
         Kollár sám menuje naše nárečie, ktorým píšeme, „vlastně slovenské, aneb jak cizozemci
         chtějí slovácké nářečí“ a vykazuje mu miesto: „oněch vysokými Tatrámi ohrážených dolinách a
         rovinách, kam cizí jazykové snadného přístupu neměli, a tak tedy v celé Turčánské a
         Liptovské, a z částky v Oravské, Trenčánské, Nitránské a Zvolenské stolici.“ Potom ďalej
         určuje jeho povahu a odchodnosť od iných nárečí. To píše v Hlasoch na s. 102, ale ďalej, na
         s. 114. už píše toto: „Spisovatel nynějších bratislavských novin vydává své a svých
         nášlapníkův nářečí chvastavě za pravou slovenčinu, proti čemuž my ostatní rození Slováci
         veřejně protestujeme, vyhlašujíce to za lež a nepravdu!“ Ale kto číta slovenské noviny,
         musí sa p. Kollárovi zasmiať do očí, ako si sám nadáva do luhárov; a veď ja neviem, ako by
         slepý mohol súdiť o farbách, práve tak, ako by bol vstave vydať spravodlivý súd o našej
         slovenčine ten, kto nečíta ani naše noviny, ani spisy! A že Kollár nečíta — to on sám
         úprimne vyznáva na inom mieste. Koľko je len v tomto galimatiáši zmätenej kontradikcie!
         Poďme ďalej; na s. 210 svojho Cestopisu
[
75
]
hovorí toto: „Kterýže Slavjan má právo neřku celý kmen, ale i jen jedno mesto,
         anobrž jednu duši národu svému vzíti a cizozemcům (my pridávame aj cudzokmeňom) pro
         jakoukoli příčinu a pod kterýmkoli zámyslem darovati aneb popustiti?“ A v Hlasoch len tak
         na vidlách prehadzuje tri milióny Slovákov do Čiech! A v tom istom spise: „Co pak má
         arithmetika s právem a s mravností společného? Dokud kde i jen jediný Slavjan žije, dotud
         tam celý národ!“ Lež hneď na s. 211 tej istej knihy to takto váľa: „Čechomoravanův více
         jest téměř dvakráte (?) než Slovákův, možnější a snadnější věc jest to, aby se dva
         milionové (už nás p. Kollár aj umenšuje!) Slovákův počeštili, než to, aby se čtyři
         miliónové Čechomoravanův poslovenčili“
[
76
]
— a bárs je to hrozná kontradikcia, predsa len na ňu odpovedáme: „co pak má
         arithmetika s právem a mravností společného?“ V Cestopise je p. Kollárovi „Slovenské nárečí
         z logického i estetického ohledu dokonalejší než české“; ale v Hlasoch mu je práve to isté
         nárečie: „trpké hlozí a lesní plánky, jejíchž jedovaté ovocé naších Adamů a Evy“ otravuje,
         je mu „trpácká čarbanina a škrábanina“, je mu „reč luzy a černilidu“, pre pána Kollára je
         to naše esteticky aj logicky dokonalejšie nárečie než čeština „bačovčina, krčmárčina,
         smetiščina a sviňarčina“, a kto by to vyratoval. Aká je to len zasa kontradikcia! Štúrova
         báseň na Boleslavína Vrchovského
[
77
]
preto, že bola česká, „celou Pešt elektrizovala a Slovensko, Moravu, Čechy
         okouzlila, a nad cestou jeho v Lužicách celá Slávia zapleskala“, hoci na Slovensku okrem
         pár miest, kde sa čítali Květy a odoberal Musejní časopis,
[
78
]
nik o týchto prácach nevedel; ale Štúrove články v novinách preto, že boli
         napísané po slovensky, vyhlasuje p. Kollár za „škrábaniny, kterými si Štúr všechny
         vzdělance od sebe odstrašil“, hoci celé Slovensko ich čítalo so zápalom, mnohé z nich sa
         preložili do slovanských novín a časopisov, ba aj do cudzonárodných spisov a novín! No toto
         síce nemôžeme nazvať kontradikciou, ale právom prekrucovaním, zlomyseľným ohováraním a
         potváraním a umenšovaním zjavnej zásluhy. Ale to je p. Kollárovi vlastné, prepínať veci;
         akože by nevedel na Štúra pováľať hory-doly, keď sa usiluje v samom chráme božom tak
         znižovať Kuzmányho a Hodžu, že ich piesne, z najnovších iste najkrajšie v celom Zpěvníku,
[
79
]
nechce dať ľudu spievať len preto, že aj títo mužovia sa priklonili k veci
         slovenského ľudu! Zpěvník, cirkev, pobožná túžba ľudu — toto všetko je pre p. Kollára len
         nástroj na vyvŕšenie sa na slovenských mužoch! A či má pán Kollár právo takto pre
         slovenčinu trestať tých mužov, Zpěvník a svojej duchovnej správe zverených ľudí? Vraví, že
         to vraj robí, aby nepomýlil nábožnosť ľudu menami tých mužov; ale tento dôvod je taký
         smiešny, že pripomenúť ho a Kollára potrestať — jedno je. Naše slovenské noviny, ktoré
         čítali všetky stavy a vrstvy slovenského kmeňa, ktoré majú za spolupracovníkov tam
         katolícke, tu evanjelické duchovenstvo a učiteľstvo, tam asesorov, tu advokátov, tam
         slávnych a zaslúžilých spisovateľov, tu umnú a horlivú mládež, ktorí pomáhali ľudu
         vyslobodzovať sa zo storakých služobností, dopomáhajúc raz ho vykupovať od urbárskych
         povinností, raz zakladať školy a spolky miernosti, ktoré oceňovali literárne plody,
         zoznamovali ľud so stovkami a stovkami vecí, ústavov, pokrokov, ktoré nepoznal atď., tieto
         a takéto noviny nazýva p. Kollár cynickým sudom Diogenovým, v ktorom sa vraj náš Štúr po
         celý čas vydávania Novín „semo tamo“ len po trpáckych kopaniciach, krekáčskych salašoch, po
         krčmách, smetiskách a kalužiach váľal a „kotálel“! Toto, hľa, sú pre Kollára Noviny, to je
         pre neho p. Štúr, to je pre neho slovenské nárečie!!
To dobro, ktoré spôsobili doteraz Noviny v našom národe, je odpoveď na tie Kollárove
         špintaniny, ktoré by sme skôr boli čakali od hocijakého podliaka ako od toho všeslovanského
         básnika, od toho dunajského slávika!, ktorý si bol kedysi vyletel na Tatry a obživnúc na
         tých vysokostiach slávy, vyspieval vznešenú pieseň Slovenom!
Keď takto ponížil Slovensko, Slovákov, Národné noviny a ich redaktora Štúra, volá ho
         potom k češtine, ktorá mu je: československým „chrámom“, v ktorom vraj žili česko-slovenskí
         „Homerové a Anakreonové, Demosthenové a Isokratové, Sokratové a Platonové, Sólonové a
         Lycurgové, Herodotové a Thukididové, Herkulesové, Leonidasové, Themistoklesové“.
My Slováci sme prislovenskí, než aby sme takto vystruhávali slávnu grécku a rímsku
         históriu z našej slovenskej biedy a nahoty, dobre vieme, že tí Kollárovi „Homerové —
         Themistoklesové“ nechali ľud zabudnutý, zotročený, váľajúci sa v páleniciach a hnilobe
         telesnej aj duchovnej, sociálnej aj štátnej; ktorý teraz musíme my z toho všetkého dvíhať.
         A že sme v tomto diele pokročili ďalej, ako bolo vstave urobiť celé to tristoročie českého
         modlenia sa, to nám musí uznať aj sám Kollár, ak si len necení vyššie české švondrkanie ako
         tých päťsto spolkov miernosti, gazdovských ústavov a nedeľných škôl, čo sú teraz na
         Slovensku a pracujú pre šťastie Slovenov, ako tých spisovateľov, ktorých množstvo sa
         zjavilo v našom slovenskom kmeni s objavením sa slovenčiny.
Žiadame vás teda, vy Homérovi tovariši, Isokratovi kmotrovia, Tukididovi strýcovia,
         Herkulovi kamaráti, Anakreontovi bratia, Demosténovi vrstovníci, žiadame vás, odpovedzte
         nám — kde máte stopy života tých vašich Homérov — Temistoklov?, kde máte svet stvorený tými
         géniami? My sa vám osvedčujeme, že na počeštenie nás a nášho kmeňa nebudete musieť urobiť
         nič iné, len preukázať, že tí vaši „Homerové — Themistoklesové“ ozaj k niečomu vyššiemu
         pozdvihli slovenský kmeň!
Pán Kollár vraví, že celý náš kmeň vie tak po česky ako po slovensky a na dôkaz toho
         uvádza jednu starú babu, ktorá vedela spamäti jeho kázeň povedanú pred dávnymi rokmi ešte
         aj s podrobnosťami, na ktoré sa vraj už on sám nepamätal! (Ako teda mohol posúdiť, že tá
         baba vraví pravdu?) Ale keby som tento dôvod uznával, mohol by som uviesť príklad mojej
         slúžky, ktorá z Rettigovej kuchárskej knižtičky
[
80
]
Rada slovenským venkovankám nevedela nič porozumieť, a Kadavého Priateľovi ľudu
[
81
]
nielen rozumie, ale aj dievkam z neho rozpráva, hoci ona nie je z Liptova, ale
         tu od moravských hraníc! Ale ako moja slúžka za slovenčinu nič nesvedčí, tak ani Kollárova
         baba za češtinu, k čomu musíme pridať, že kuchárska knižka a kuchárka sú si bližšie vzťahy
         ako kázeň veľkomestského kňaza a prostá baba!! — Ak je jedna slovenská baba vstave celkom
         porozumieť českú kázeň a slovenská kuchárka českú kuchársku knihu nie: to musia byť v hre
         iné veci, o akých vravieť nejdem pre česť p. Kollára!!
Okrem toho sú to babské dôvody!
Že sme s Čechmi bratia! — ktože to popiera? Ale nech si p. Kollár pomyslí, že to nesmie
         platiť v inom zmysle ako v tom, že všetci Slovania sú nám bratia. To, že majú reč
         najbližšiu našej, vieme a cítime a máme z toho úžitok, ale to isté platí aj o Čechoch vo
         vzťahu k našej reči, ostatné vzťahy sociálno-politické sú také odchodné od našich ako
         ktoréhokoľvek iného kmeňa. Miešať tieto pojmy sa nijakým právom zákonne nesmú.
„Co do jednoty,“ píše p. Kollár na s. 151, „a zjednocování našeho národu jsem schválně a
         budu pokud žiji jednostranným, anobrž nejjednostrannejším, tu jsem neustupným, tvrdošijným,
         neoblomným, neúprosným a bezohledným!“ No — ja už neviem, ako sa môže taký rozumný muž
         postaviť pred svet s takýmto princípom! My mu teda v jeho tvrdohlavosti urobíme tak ako ten
         profesor, ktorého vyzval študentík na súboj; keď videl, že sa šuhaj dostavil na miesto
         súboja, spýtal sa ho, či len naozaj chce, aby jeden z nich tam zostal? — keď ten
         prisvedčil, profesor išiel preč; vraj, no dobre, ostaňte tu vy, ja idem preč. — Nech si
         teda ostane aj p. Kollár v tej jeho jednostrannosti, my ideme ďalej z toho jednostranného
         miesta, ideme preč — preč, kam nás oči ducha vyššieho života povedú.
Zjednocovať Slovanstvo tak, ako robí pán Kollár, hádžuc Tatry na Krkonoše, znamená rušiť
         stav a prevracať sociálno-politické pomery a vzťahy kmeňov; my veru nie sme priateľmi toho,
         žiadame prirodzený, nutný, potrebný vývin kmeňov.
Pán Kollár púšťa svoju poetickú žilu na s. 141 až 143, kde satiricky nadáva do mordárov
         a banditov — ako konzekvenciu nášho stanoviska — tým, ktorí písali nie v svojom podrečí,
         ale v nárečiach svojich kmeňov a počnúc od Rimanov
[
82
]
zachádza až po Gaja a Stanka Vraza!
[
83
]
„Vy hvězdy germánské literatury, ba vy Horácové z Opolja, ty Walter Scott,
         O’Conelly, Ariosto, Manzoni, Šafárik, Mickiewicz, Bodjanskij, Lomonosov, Gaj atď.“ Obšírne
         ich vyvoláva, akoby ich Štúr odsudzoval, on ich posmešne vyhlasuje za zabijakov kmeňovstva!
         No, na toto odpovedá Štúr sám;
[
84
]
my chceme len p. Kollárovi povedať, že by sme to isté mohli aj my tak obrátiť,
         lebo všetci tí svoje kmene tak nepotupovali, ako Kollár svoj slovenský, ale väčším právom
         sa Kollárovi môžeme vysmievať takto! „Ty, pane bože všemohúci, aké sprosté dielo si to
         vykonal, keď si dal Slovanstvu toľko nárečí a kmeňov, či si nevedel, že ja (Kollár) prídem
         na svet a budem to musieť búrať a nárečia a kmene umenšovať? Či si nevedel, že ja nemôžem
         strpieť tu Slovákov, tam Lužičanov, hen Chorvátov, Slovincov a Srbov, tam Malorusov a
         Bulharov, a že jedných musím poprevracať na Čechov, druhých na Ilýrov a tretích zas len na
         Veľkorusov? — Načo si to urobil, prečo si mi nadarmo narobil toľko práce!“ A toto aspoň nie
         je posmech, lebo to sám Kollár sto ráz opakuje: „Kdo v slovanském národu počet dialektů
         umenšuje, ten má takovou zásluhu, jako ten nejslavnější auctor a spisovatel“ (s. 111)!
         Práve takú zásluhu ako — p. Kollár alebo ako tam Brandeburci, tu iní Handrburci, čo
         vytínajú slovanské kmene a nárečia, alebo ako aj ten pisateľ knihy Slawen, Russen, Germanen,
[
85
]
proti ktorému p. Kollár bojuje vo svojom Cestopise!
Ale po takej zásluhe nebaží nijaké slovanské srdce! Kollár sa nevie dosť naopakovať toho
         nešťastia, aké plynie na národy z mnohokmeňovitosti, a toho šťastia, aké vyplýva z jednoty
         nárečia; ale veru na tomto princípe sa veľmi široko rozkladať nemôžeme. My vravíme, že
         najmocnejší je ten národ (rozumie sa každý veľký národ), ktorý má a k svojmu ja počíta veľa
         samostatných, samobytne vzdelaných častí, a súčasne takých častí, ktoré by samy v sebe
         tvorili isté osobité celky a mravné osobnosti! Lebo vtedy je ako veľké sklepenie, ktorého
         časti sa pravidelne stláčajú do stredu, a tak tvoria jeho silu. Číňania majú svoju reč a
         literatúru tisíce a tisíce rokov stále jednu, bez pohnutia a pružnej vibrácie; a predsa im
         nebude závidieť ich vzdelanosť a osvetu ani sám pisateľ takejto kmeňovo-nárečovej
         skostnatenosti, p. Kollár. Dôvodenie Nemcami a inými národmi — je v nerovnakých
         okolnostiach vždy nedostatočné a mĺkve, a o tomto sme už inde dosť pohovorili, najmä Štúr o
         tom predmete napísal pravdivé slovo vo svojom spise Nárečia slovenskuo!
Pán Kollár sa bojí o obecenstvo a píše mu na s. 111 toto: „První výminka květu některé
         literatury jest hojnosť čtenářův, čtenáři ale jen tam býti mohou, kde jest prostranné
         terrenum, a na němž množství lidu. Slováků v Uhřích jest málo, pro ně samé knihy psáti a
         tisknouti dati, nestojí za práci!“
Tu vidíme, prečo Kollár písal! Vidieť, že Slováci sú v jeho očiach len chatrná zberba,
         ktorá nie je hodna, aby sa pre ňu písalo. Ale veru, hoci my takéto motívy pokladáme za
         škandál, predsa môžeme aj z tejto strany uistiť p. Kollára, že sa veľmi mýli. Aprioristické
         dôvody tu nič neplatia, preto ho odkazujeme na Domovú pokladnicu,
[
86
]
ktorá má len predplatiteľov viac ako hociktorá jeho česká kniha čitateľov (azda
         okrem jeho Slávy dcery a Čítanky), a to vieme zo skúsenosti, že vlastné čitateľské
         obecenstvo pokladnice je oveľa rozsiahlejšie. Nič nepoviem o obecenstve iných slovenských
         spisov, aspoň to môže p. Kollár vedieť sám, že nemáme ani bohatých nakladateľov a sami
         nemáme poklady na vydávanie našich kníh, a predsa nestojíme so založenými rukami nad riekou
         slovenského života! Nuž akýmiže dôvodmi už máme hovoriť! Právo na reč aj kmeňovitosť máme,
         silu a schopnosti udržať a rozšíriť sa na zvolenej postati sa čoraz väčšmi tvoria a
         napĺňajú, chlapci dorastajú, čitatelia sa množia, reč sa stáva schopnou na vyjadrenie
         všetkých možných obratov a pomyslov vedy aj umenia! Nuž čože už chcete viac od nás a nášho
         princípu?
Pravda, pre p. Kollára sme my Slováci stami paškvilných mien zhnusení škrabáci,
         pamfletisti, zberba, „černilid“, blázni; naproti tomu Česi a po česky píšuci Slováci — samí
         Demosténovia, Isokratovia, Homéri — Temistoklovia. Uňho už teraz viac platí Ďurgala, Imrich
         Šulek, Linder
[
87
]
(pozri o ňom 103. číslo Novín), Dévan a Droppa ako Chalupka, Kuzmány, Hodža,
         Štúr a Lichard; títo sú mu trpácki škrabáci, tamtí Isokratovia!
„Uveďme a zřiďme u nás nedělní školy“ atď. píše p. Kollár na s. 113. Pýtame sa však, kto
         zabraňoval z kazateľne p. Kadavému v Pešti držať nedeľnú školu? A ja by som vedel dokázať
         nielen p. Kollárovi, ale iným dvadsiatim čechizujúcim evanjelickým kňazom, že nielen nič
         nerobia ohľadne nedeľných škôl, spolkov miernosti, gazdovských ústavov, predaja kníh atď.,
         ale práve tamtým prekážky robia, tohto sa nepridŕžajú. Samy naše Noviny boli prinútené viac
         ráz vystupovať proti takémuto verejnému udúšaniu nášho ľudu. Nuž komuže dával to
         napomenutie? Iste najprv sebe, potom tým pánom Ďurgalovcom, Šulekovcom, Linderovcom,
         Droppovcom (p. Dévana nebudem menovať — lebo bárs to doteraz nerobil, predsa aspoň teraz
         nerobí prekážky svojmu kaplánovi; a za to nerobenie prekážky mu patrí česť), a potom aj
         všetkým tým čechistom — čo sú nepriateľmi nedeľných škôl a spolkov miernosti!
Pán Kollár sa sťažuje na analytickú metódu, ktorou sa vraj na roli nášho národa
         pracovalo dvetisíc rokov. My síce tomuto najprv veľmi dobre nerozumieme, no aspoň nakoľko
         to chápeme, naša analýza ani dvetisíc rokov nemá; slovenská analýza by sa vari mohla
         datovať od časov konštrukcie česko-slovanskej literatúry, odkedy sa slovenský kmeň začal
         synteticky nachádzať v sebe — začína sa jeho syntéza, najmä na tom sa zakladajúca, že sa
         kmeň začína v sebe konsolidovať, skladať — zúplňovať a synteticky kráčať k chápaniu seba,
         aby sa tým plnšie mohol vliať do oceánu Slovenstva a v ňom do človečenstva! A preto si
         myslíme, že práve Kollár je ten starý Adam, ktorý chce aj ďalej len analyzovať, len chce
         nasilu letieť tam, kde mu netreba, kde život jeho kmeňa zhasína, kde si sama aprioristická
         syntéza slovanského sveta nenachádzala a nenachádza potravu a „terrenum“!
Že by sme boli „Čechoborci“, to nám p. Kollár nebude vstave dokázať ani do súdneho dňa;
         ale že on je Slovákoborca, to mu ani dokazovať nemusíme, to si on sám pokladá za česť, keď
         sa považuje za umenšovateľa kmeňov a nárečí slovanských a capite svojho slovenského! Tento
         muž, ktorému boli voľakedy Tatry kolískou jeho ideálov, je teraz prvý Tatroborca; ale nech
         si len, radíme mu, dá pozor, aby ho táto jeho titanská, Čechmi v ňom vzbudená
[
88
]
myšlienka nezaviedla ďaleko, lebo ak niečo z Tatry odvalí, to isté určite
         najprv jeho samého zavalí. Ako že už naňho letia tie odštiepeniny — vidíme z toho, že
         ľutujú a na neho sa žalujú tí, ktorých on prv, než sa boli rozmysleli a mohli pretrieť oči,
         nabadurkal, zneužijúc dôveru doňho vloženú.
Že p. Kollár bez všetkej skromnosti sebe záslužne pripisuje, čo len môže z nášho
         slovenského života, a tak sa vypína samochválou nehodnou muža, o tom hovoriť je pre mňa
         veru veľmi bolestné, keďže však pripomína aj mňa a za tým ma za svedka vyvoláva, musím
         vydať svedectvo pravde. On narátal pätnásť miest (na s. 133 a 134), ktoré vraj podporil
         peniazmi a knihami v ich národnej horlivosti, z tých mu odpadne veľa, ak budú chcieť všetci
         tam spomenutí vydávať svedectvo pravde tak ako ja. Brezovskej nedeľnej škole a knižnici
         nedaroval p. Kollár ani len grajciara, ani len jednu knihu; ale na moje vrúcne prosby
         odpovedal, že Slováci všade len pýtajú a on že veru nemôže dať nič, lež aby som vraj ja dal
         svoj exemplár jeho Cestopisu, ktorý som si bol predplatil, lebo vraj mne aj tak posiela
         jeden do daru (totiž sľúbený za získavanie predplatiteľov). Tak som ja pochodil v mene
         brezovskej nedeľnej školy, prosiac p. Kollára o nejaký darček, a v Hlasoch ma ešte menovite
         vyvoláva za svedka, čo dobrého urobil ústavom a nedeľným školám! Nikto z nás mladších, ani
         zo starších Slovákov sa toľko nenanadával Slovákom do žobrákov ako p. Kollár, ktorý sa aj
         mne nemilosrdne ponosoval na to ustavičné slovenské žobranie a vyznal, že on je teraz „veru
         veľký materialista“! Toto mi otvorene povedal na budínskych baštách! — My keď niečo dobré
         urobíme nášmu kmeňu, aspoň to nevyhadzujeme na oči, a čo by nám p. Kollár ešte desať ráz
         viac nadal do škrabákov, predsa nebudeme vyhadzovať na oči nášmu kmeňu, čo dobrého sme mu
         urobili. Zásluha sa uzná aj tak; a ja neupierajúc p. Kollárovi zásluhy tam, kde ich má,
         nemôžem ako napospol, tak ani zvlášť u inde zaslúžilého muža, ani u pevca Slávy dcery
         zniesť chvastúnstvo, najmä tam, kde nemá základ, a najmenej tam, kde mňa samého vyvoláva za
         svedka.
O tom, ako p. Kollár zaobchádza so Štúrom, nejdem hovoriť; ľútosťou sa mi napĺňa srdce,
         ako toho mladého muža, ktorého uznalo celé Slovensko (až tam okrem nehanebného Droppu, o
         ktorom však zas Slovensko nič nevie) za svoju obeť, ohovára tento básnik česko-slovanskej
         vzájomnosti! Nie však ľútosť nad Štúrom, ktorý tie jedovaté strely mužne odráža, lež ľútosť
         ma chytá nad tým, že jeden Kollár sa vedel takto zabudnúť na hanbu celého slovenského
         kmeňa. Tú nehanebnú dialektiku tu nemôžeme odkrývať pre citeľnú nežnosť lásky a úcty, akú
         prechovávame k p. Štúrovi, a pre vážnosť, akú aj v tomto hroznom poblúdení nášho pevca Jána
         Kollára nosíme v srdciach k jeho nesmrteľným dielam — nemôžeme, hovorím, jeho spôsob
         nasledovať. A prezradili by sme tým, že, obrániac samu vec proti nepriateľským výpadom,
         predsa považujeme p. Štúra za slabšieho, než aby sa mohol očistiť od tých hrozných žalôb.
         Tu len nemôžeme zamlčať, že p. Kollár nemal právo vyťahovať na verejnosť súkromný list,
[
89
]
najmä keď myšlienky p. Štúra sú a boli verejne prednesené v jeho spise; ale to
         je to, čo p. Kollár nechcel, ľahšie mu bolo vytrhnúť jednotlivé miesta z
         priateľsko-súkromného listu a na tie zavesiť svoje široko-ďaleké roztáčanie sa, ako zvážiť
         a posúdiť celú sústavu dôvodov, príčin a rozvinutia celého predmetu. A keď sa už p. Kollár
         dopustil tej zrady priateľstva, prečo neuviedol celý list, aby obecenstvo bolo videlo
         ducha, v ktorom bol list napísaný, lebo nakoľko sa už z tých výrazov vydrapených z listu dá
         usudzovať, je celé to písmo namierené na zmiernenie boja, na utíšenie búrok a nastupujúce
         cestu súkromného pokonania tejto pravoty. Či nestačila p. Kollárovi podobná, súkromná
         odpoveď? A ak chcel písať o Štúrovom vyznaní a o jeho dôvodoch, či nemal pred sebou jeho
         spis? Akokoľvek sa bude p. Kollár ospravedlňovať, ale to len každý vážny človek uzná, že
         takéto pokračovanie nie je mužné, nie je charakterné — odhodiť a potupiť spis jedného muža
         a spisovateľa, a vytrhnúť z jeho súkromného listu výrazy a voziť sa po nich, ba po osobe,
         ktorú najprv potupil v spise — to je, nech sa vyslovíme najmiernejšie, babskosť a ženská
         nedorastenosť k ráznym bojom.
Že Štúr Kollárovi hrozil, pohlo ho to a spravodlivo, tohto spisovateľa, ktorý už prestál
         mnohé literárne boje, a on mu bezpochyby poslal súkromné hrozby naspäť, lež verejne sa tým
         vystatovať, že sa on bojov nebojí, je tiež márnivosť, lebo vystupovať v literatúre a nebyť
         pripravený na boj, to je hrozné kocúrkovstvo, preto nám to ani nejde do mysle, že by si
         niekto mohol o nás myslieť, že sa bojíme literárnych útokov. Ale ako Kollár vraví, aby sa
         hrozilo babám a nie jemu, tak my zas jemu dokladáme a budeme sto ráz opakovať, aby on tým
         svojim babám nadával do trpáckych škrabákov, a reči našej do bačovčiny a smetištiny pred
         peštianskymi uličníkmi, a nie pred nami, ktorí sa nedáme a nemôžeme uspokojovať s takými
         dôvodmi, ako sa dovádzajú.
Ja môžem povedať, že ten, o ktorom vraví Kollár, že podhryzol bratislavskú učiteľskú
         stolicu, že Ľudovít Štúr nepotrebuje už viac svedectva od Kollára, jeho vyvíjanie sa bolo
         verejné, on sa od svojho najútlejšieho mládenectva vo svojej myšlienke, vo svojom duchovnom
         pokroku pred obecenstvom vyvíjal, rástol, dozrieval! Práve preto p. Kollár nedokazuje nič
         tým, že chváli jeho české básne, aby tým vzbudil v ňom akoby žiadosť svojej chvály a
         naklonil k pokániu jeho svedomie, lebo kto bude chcieť sledovať rozvíjanie sa tohto mladého
         muža, bude musieť vydať chválu nielen jeho prvým literárnym výstupom, ale nájde všetko, čo
         on doteraz zjavného robil a vykonal ako plod vždy dokonalejšieho zapáleného ducha a toho
         ideálu, ktorý si zvolil v ranej mladosti tento mladý génius! Preto také obvinenie, z akého
         chce Kollár karhať Štúra, je cent priviazaný na väzy samému obviňovateľovi; za to obvinenie
         sa Kollár bude ťažko zodpovedať pred tou budúcnosťou, na ktorú sa sám tak často odvoláva.
         Ba už prítomnosť kričí jednohlasne proti tejto krivde urobenej verejne voči čistému mužovi.
         A tak je, o tom, čo Kollár popísal v Hlasoch, ani budúcnosť súdiť nebude, lebo do nej z
         toho neprejde nič; obvinenia prechádzajú do budúcich vekov, najmä obvinenia pevcov svojich
         čias, ale taká filisterská klebeta, ako že Štúr podvŕtal slovenskú katedru, sa sama
         prežije!
Kto môže s čistým svedomím povedať, že by terajší stupeň vyvinutosti slovenskej
         národnosti bol mysliteľný bez Ľudovíta Štúra, ten nech predstúpi a hovorí! A keď najprv
         zloží prísahu, nech vysloví za Kollárom to hrozné obvinenie: ja len na takýto záväzok
         uverím všetkým tým, čo nevediac alebo nechtiac písať pravdivo a spravodlivo — popúšťajú
         kantár ohováraniam a všetci len na Ľudovíta Štúra idú a krákajú ako vrany!
Aby sme náš súd o hlase p. Kollára dokončili, vyznávame, že jeho hlas je zúfalé,
         posledné slovo jeho ostrej osoblivosti a náruživosti. Čo mohol doniesť tento boj z ľavej
         strany, to už kulminovalo v hlase p. Kollára; on je zosobnená vôľa českých partikularistov
         a — mdlých Slovákov! Preto nemáme nádej, že by sa k svojmu kmeňu niekedy navrátil, bude mať
         podporu v českom partikularizme, všetci živší Slováci budú musieť jeho princíp v krátkom
         čase opustiť, tak ako všetci lepší duchovia, Jozeffy, Chalupka, Ferienčík, ani napriek jeho
         verbovaniu s ním neboli a budú ho opúšťať s inými, pomaly prichádzajúcimi k lepšiemu
         presvedčeniu; čo mu ostane — to bude iste reprezentovať pokolenie padajúce do pokoja a do
         tíšin zimného tepla osudov pominuteľnosti, ktoré sa ani pri dobrej vôli nebudú môcť dotknúť
         zvučiacich a vibrujúcich strún a vzprúh nového života, ale ak chceme počuť labutiu pieseň
         osobnej slávy slovenského génia, vidieť, ako kladie zmĺknutú harfu na svoj hrob, na ktorom
         má ostať len to, čo urobil pevec, kým sa púšťal smelo lietať priestranstvami myšlienky v
         povedomí svojich večných úloh, ak chceme vidieť pád génia spadnutého z čiary, za ktorú sa
         osmeľoval prelietať, za ktorú však preletieť nemal, ak chceme sami počuť Kollára, ako sa
         zrieka toho, čo sám začal hovoriť a čo náš vek dopovedal, teda čítajme, čo píše o tomto
         pokúšaní svojho génia na strane 113: „Nestydím se vyznati, že byla doba v mém vlastním
         živote a spisovatelství, kde i já, jako tam Herkules na rozcestí, na rozpacích jsem stal, a
         podobnému pokušení vystaven jsem byl: odtrhnouti se od společné literatury, a výhradně
         slovenčiti; ale děkuji Bohu, že jsem časně navrátil se k rozumnější povědomosti, že lepší
         částka mého ducha záhy mne ze sna pobludu probudila!“
Pravda, pravda, že musela tvojho ducha pojať hrôza — Kollár náš, lebo tie strany ti
         odkryli v diaľke iné hrôzy a boje, ako boli tie, na ktorých si sám vyčerpal žriedlo svojho
         zápalu. Zakryl si svoje orlie oko — zastrel si svoj sokolí zrak — a hodil si sa do tej
         substancionálnej rozumnosti tohto vykryštalizovaného života, nepomysliac na to, že kryštál
         života sa formuje len z tých vyšších ríš videnia a duchovného zápalu, ktorých sa smelo, bez
         vyrátania dotýkajú géniovia. Kryštály tvojich ideálov sú už tu, ale k nim donáša génius
         nové slovenské živly pre vyššie formácie kryštálov života sviežeho kmeňa tatranských
         Slovenov sviežich duchom!
Ty odpusť — že aj my sme slohom ľudia, navyše mladí a oprávnení duchom hľadieť
         samostatne do krajov, skade má Slovenom vyjsť slnce spasenia!
O tých mužoch, ktorí síce tiež majú v Hlasoch svoje hlasy proti slovenčine,
[
90
]
ale či už sú sami v sebe muži mierni, ktorí vyslovili svoje súčasné
         presvedčenie v pochybnosti, dajúc svätý pokoj svätým veciam a úmyslom, ktorým sme teda
         odpovedali tým, že sme hlavné otázky dostatočne zodpovedali pri iných, či sú práve takí,
         ktorí ani nešli do susedov harusiť na náš kmeň,
[
91
]
ale súkromným listom zverili len svoju priateľskú mienku, od ktorej však po
         bližšom spojení sa s ľudom odstúpili a tým horlivejšie si zamilovali svoj kmeň, medzi nich
         rátame naše najpoprednejšie hlavy v cirkevno-literárnom živote — o článkoch týchto mužov
         nejdem hovoriť, keď sa už zjavne hovorí o tom, ako tie články p. Kollár alebo pánbohviekto
         ešte značne popremieňal!
[
92
]
Povieme tu teda len pár slov tým, ktorí ešte doteraz stále len broja a broja proti
         slovenčine a ktorí potrepali a pobúchali dosť sprosté veci! K tým hrdinom za češtinu a
         proti slovenčine patria teda nasledujúci:
Ján Dévan.
[
93
]
Čože mu odpovieme, on začína takto: „Mělbych mnoho co psáti,“ a my mu to
         veríme, že by ozaj mnoho mal čo písať; ale keď do 70. roku nenapísal, po 70. môže už ani
         nezačínať. Najpôvodnejší je p. Dévan na s. 186, kde hovorí: „Ano slyším, že i naši
         milostivé a otcovské vládě se tato řeč nelíbí!“ Ale my pánu Dévanovi odpovedáme, že by tá
         neľúbosť nepotrebovala ísť cez Bzince na svetlo života; nech sa teda p. Dévan opýta tam,
         kde to „slyšel“, aké majú pozemskí králi nástroje, ktorými dávajú na vedomie svojim
         národom, čo sa im páči a čo nie. Tu nemáme čas počúvať p. Dévana, lebo veru aj my máme
         mnoho čo písať a vskutku aj píšeme. Iné nemáme čo povedať pánu Dévanovi do Bziniec!
Daniel Brozmann
[
94
]
píše v mene „dolnozemských mezi Maruší a Kérešem bydlících Slováků“. Škoda, že
         nám tých Slovákov nemenoval, alebo aspoň neukázal nejaký kredencionál,
[
95
]
že ho splnomocnili vysloviť ich vôľu. Keby sme chceli rozobrať váš list, p.
         Brozmann, spôsobil by vám málo radosti, len nám uverte, že také rozprávky, ako vy prinášate
         tam z čabianskeho kasína, by sme aj my vedeli uviesť proti vám. Vieme dobre, že naša
         slovenská Čaba — bárs nie hneď, predsa dosť skoro uzná, že aj ona, ako telo zo slovenského
         tela, má hľadať svoje šťastie len v slovenčine. Pán Brozmann nevie „jako to napraviti? co
         Štúr natropil, uškodil“. Ale p. Brozmann ani prv nevedel, ako napraviť — čo na Slovensku
         pokazili nešťastné osudy. Lebo o ňom vie Slovensko veľmi málo, vari ani toľko ako o
         Štúrovi!
Mladý staroslovák z…
[
96
]
Keď p. Kollár vedel Chalupkovi preinačiť — list, kto nám zaručí, že aj tomuto
         mladému vrabčekovi nenastrkal do zobáčika svojho zrna? My mladí svojich poznáme! Tantum
[
97
]
— o tomto!
Michal Linder.
[
98
]
Vám, pán brat, poviem len jednu anekdotu. Jeden sprostý kandidát vraj chodil po
         svete, a rozumie sa, podával svoj album a či Stammbuch priateľom a mecenášom. Jeden furták
         mu na posmech napísal po grécky: Asinus ad lyram,
[
99
]
ale milý šuhaj veru kde prišiel, všade toho milého furtáka naozaj vychvaľoval,
         aký je to vraj učený muž, keď mu do štambuchu napísal po grécky!
Takto aj tí vaši Jasenčania — keby pre Jesenského, ktorý má inak veľmi chýrnu povesť, že
         bol spoluprekladateľ (ak bol) Kralickej biblie, potupili svoju materčinu a tým mužom sa
         dali privádzať k češtine, ktorej dobre nerozumejú, ukázali by sa vo svojej sprostote, tak
         ako ten kandidát! — Ten kandidát!! — a ešte jednu — pauzu! Keby ste vy vašim inak hodným
         ľuďom radšej čítali dobre po slovensky knihy, noviny, nedeľnú školu a spolok miernosti ak
         nie sám zakladali, aspoň inému prekážky nerobili! Hoc — hoc — hoc! A vy ešte chcete vynášať
         súd nad Bernolákom a slovenským kmeňom a jeho nárečiami? Ten kandidát — ten kandidát!
Spojené hlasy pánov: Samuela Krištofiho, Daniela Zajaca, Jána Kutlíka.
[
100
]
Pán Kutlík o tomto peknom spojení nevedel, preto sa aj v Novinách krásne osvedčil ako
         priateľ slovenského kmeňa a celého najnovšieho pohybu! Sláva mu! Ostáva teda sám pán senior
         Krištofi a pán Daniel Zajac, ak ešte aj títo páni sa nebudú rovnako iným žalovať na pridané
         mixtúry. Lebo ak už len vyzdvihneme ten ozaj maďarský, v Orlovi vyšplechnutý súd toho
         akéhosi Maďara, spisovateľa a člena maďarskej akadémie, že Štúr z neho spravil „szar —
         hajtó — bogár“,
[
101
]
celý úmysel tých pánov sa zamotá do dosť temného závoja. Ak ste už, páni,
         prišli na to, že si za svoje čiapky kladiete tituly, akými nás obdarúvajú niektorí maďarskí
         spisovatelia: už vieme, kto ste, a poradíme vám, ak chcete, dosť takých Augiášových
         chlievov, kde sa tých (salva venia)
[
102
]
„hovniválů“ na stá a stá nachádza, aby kto len chce mohol nimi do nás hádzať.
„My dolnozemci nejen že nepredplatíme více na tylo štúrovské noviny, ale i na tom
         pracovat budeme na svém místě a našimi cestami, aby mu v tomto hnusném slohu trpáckém
         nebylo dovoleno jich vydávati!“
Pochybujeme, že by táto jednak neskrotená nadutosť, jednak ale aj zlomyseľnosťou
         nafúknutá bohorúhavosť a rodorúhavosť bola mohla vyjsť z úst a pera takého vážneho muža,
         ako je p. Krištofi, kňaz a senior! Ale ak predsa vyšla? — my si to iste dovolíme posúdiť
         svojím časom!
Hlas trnavských a iných Slovákov
bývajúcich v Prešporku a
         Nitrianskej stolici (s. 204 až 210) je vlastne len hlas trnavského krčmára Martina Ďurgalu
         a evanjelického rektora Imricha Šuleka, lebo títo páni dostali už aj svoj obšit od
         Trnavčanov za to, že písali v ich mene.
Na dôvody týchto pánov však nemáme iné čo povedať, ako odkázať ich na to, čo sme už inde
         povedali, lež predsa im máme čosi pošepnúť len tak do ucha. Pán Ďurgala by mohol svoje sudy
         opatrovať — lebo: ševče, drž sa kopyta! A p. Imrich Šulek by sa mohol uspokojiť len tým
         svojím známym remeslom, totiž zaoberaním sa takými kumštami, aké vykonal s druhým ročníkom Nitry!
[
103
]
On má svoje deti také ponemčené, že nevedia ani trpácky, ani krekáčsky, iba ak
         vari krikehajsky, on aj deti iných slovenských rodičov germanizuje: a tento človek sa mieša
         do najpodstatnejších otázok slovenského života!
Ján Sam. Droppa.
Tento človek si myslí, že keď vie menovať
         Šafárika, Kollára, Presla, Jungmanna, Palackého, Hanku, že sa už môže voziť a nosiť na
         Štúrovi! Veď ak p. Droppa vie tých pánov menovať, my ich poznáme celkom, ale že celý p.
         Droppa len chváli hanou a haní chválou, o tom vie celé Slovensko, lebo o ňom samom ešte
         nevie nič. Ale u tohto bystrického kantora sa celkom naplnilo to Goetheho: „Es ist was
         schreckliches um einen vorzüglichen Mann, an den sich die Dummen was zu Gute thun.“
[
104
]
A — satis iam Hecuba habet!
[
105
]
Pán Palkovič
radí p. Kollárovi: „Ostrým pérem ať píší odpoveď!“
         Teraz už môže mať tento starý pán radosť, že ho ten istý p. Kollár, čo jeho Slovník tak
         ostro recenzoval v Kroku,
[
106
]
tu poslúchol a ozaj ostrým (!) perom písal proti svojmu kmeňu a nárečiu. Tu v
         Hlasoch však tento pán nenapísal nič, lež tá naša Tatranka nám zas prinesie nejaký Dialóg,
[
107
]
dopredu sa naň tešíme. Ale to sa musíme osvedčiť, že proti pánu Palkovičovi
         nemáme naskrze nič; to, čo písal — to všetko sa môže aj teraz písať v slohu Komenského,
         najmä ak sa nájde obecenstvo, čo to bude chcieť čítať. Nám však zas aj sám náš starký p.
         Palkovič uzná, že to, v čom sa líšime od jeho ideálov, musíme vyslovovať aj v inej forme! A
         to, že náš kmeň má právo na svoju reč!
Emanuel Viliam Šimko.
S týmto pánom sa pasujem inde,
[
108
]
preto tu nejdem o ňom hovoriť, len zato, aby si niekto mohol myslieť, že sa
         pomstím. Stačí toľko, že on sám dávno, keď na Slovensku nebolo o slovenčine mimo
         Bernolákovej školy ani chýru ani slychu, veľmi ľutoval, že sa o slovenčinu nikto nezaujíma.
         Teraz sme sa zaujali my — a ani to mu nie je po vôli!
Jiří Sekčik.
Máme nádej, že tento pán, ktorý sa ináč o slovenskú
         národnosť natoľko nestará, že jeho slovenská cirkev v Košiciach čo do národnosti čoraz
         väčšmi a väčšmi upadá, máme, hovorím, nádej, že aj naše slová nechá stáť v tom oddaní sa
         osudu: „Robte si teda, čo chcete!“ A to bude ešte to najlepšie — ak, nota bene, sa nemieni
         pustiť do nového prúdu slovenského žitia. Podobne sa môže k nemu pripojiť p. Felix v
         Prešove, ktorý ani svojich synov nenaučil po slovensky.
„Plač neučeného Slováka nad nynějším Slovenskem“
[
109
]
je plačom vysoko a prevysoko učeného pána — ale načo že ho menovať? Považoval
         by som obecenstvo za veľmi tupé, keby som si myslel, že nepoznalo na prvý pohľad pravého
         pôvodcu tých veršíčkov. Ale táto poézia je už veru akási veľmi zodraná! — preto sa pôvodca
         aj hanbil vypustiť tento produkt zostarnutej Múzy pod vlastným menom.
Ostatným pánom sa hlboko klaniame, hoci sú odchodní v terajšom svojom zmýšľaní od nášho,
         lebo vieme, že vcelku sa už zmierili s tou ideou, aby sa slovenský kmeň postavil na svoje
         vlastné nohy svojou svojskosťou, rečou, právom, pôvodným miestom a rázovitosťou, lebo vieme
         ďalej, že aj s ostatnou našou odlišnosťou nebudú mať dlho do činenia, a potom si všetci
         zastaneme do tábora slávy, slobody, osvety a šťastia Slovenov, našej drahej rodiny.
A tu sa navzájom odprosíme, ako to sľubuje urobiť p. superintendent Seberini zo svojej
         strany u večnosti, za to, čím sme sa jedni druhých podotýkali v prudkom boji, lebo sa nám
         ukáže tá spravodlivá Nemezis,
[
110
]
ktorá tých, čo slovenský kmeň chceli nie potupiť, ale spasiť, lež nezhodovali
         sa v jednotlivých a skôr vedľajších prostriedkoch, spojí dovedna uznaním vzájomných svätých
         úmyslov!
Na tomto bode čakáme každú slovenskú dušu, pripravenú robiť pokánie zo svojich
         poblúdení!
A ešte naposledy sa lúčime aj so slávnou Maticou českou, ktorá síce dala vylepiť vyše
         päťdesiat paškvilných mien nášmu nárečiu a nám tým, že dovolila pod správou svojho výboru
         vytlačiť Hlasy, ktorá je však predsa verejný ústav, verne slúžiaci jednému, nám bratskému
         kmeňu; lúčime sa s ňou s tým žalostným pocitom, že hoci nie my, ale obecenstvo bude nútené
         vysloviť svoj súd o jej nebratskom zaobchádzaní so slovenským kmeňom, nárečím a
         spisovateľstvom. Lebo ten, kto si dovedna zozbiera všetky okolnosti, v akých ten spôsob, v
         ktorom sú tie hlasy spísané a vydané — kto si všimne tie intrigy a naháňačky — presvedčí
         sa, že Maticu ten, ktorému toľko verila, strašne kompromitoval!
Ale nech je už ako chce; čo sa stalo, to sa neodstane; a povinnosťou mužov
         predstavujúcich, vedúcich a riadiacich kmeňové interesy je, aby sa riadili nie ľútosťou nad
         utŕženými ranami, ale stálosťou v dobrom, láskou k sebe ako aj k iným kmeňom, a stojac na
         zemi svätej vlasti svojho kmeňa, aby sa dotýkali čelom oblohy zdedeného, vlastného všetkým
         slovanským bratom podania o odvekom určení a ustanovení — ďalekých, sviežich slovanských
         štepov!
[
7
]
Nihil rerum mortalium tam instabile ac fluxum, quam potentia non sua vi
                  nixa
— lat. Z vecí smrteľných nie je nič také nestále a vrtkavé ako
               moc, neoprená o vlastnú silu.
[
8
]
Martin Ďurgala
— trnavský mešťan. V knihe Hlasové… je spolu s
               Emerichom (Imrichom) Šulekom autorom listu Hlas trnavských a jiných v Prešpurské a
               Nitranské stolici bydlících Slováků v dopisu k p. Janovi Kollárovi. (Hlasové…, 1846,
               s. 204 — 210.) Ak je autor tohto listu totožný s M. Ďurgalom, bývalým učiteľom v
               Senici, ktorý bol známy a literárne činný, Hurban tu v polemickom zápale trochu
               zjednodušuje.
[
9
]
České múzeum ako vydavateľ a autor predhovoru…
— vydavateľom
               a autorom predhovoru ku knihe Hlasové bol Sbor musejní pro řeč a literaturu českou, v
               mene ktorého sú podpísaní Jan rytíř z Neuberka ako kurátor, Josef Jungmann ako
               jednateľ a Vladivoj Tomek ako sekretár
[
10
]
vota
(kortešské) — lat., hlas (volebný), prianie, sľub
[
11
]
nebudeme recenzovať ani tamtých našich starých Benediktich, Komenských,
                  Dobrovských a iných…
— v knihe Hlasové uverejnil na s. 3 — 4 Kollár
               úryvok z predhovoru Vavrinca Benediktiho z Nedožier (1555 — 1615) k jeho českej
               gramatike. J. A. Komenský (1592 — 1671) tu má výňatok zo spisu Kšaft umírající matky
               Jednoty bratrské (Hlasové, s. 4 — 6), Matej Bel (1684 — 1749) z predhovoru k
               Doležalovej gramatike (Hlasové, s. 7 — 8), Josef Dobrovský (1753 — 1829) časť listu
               Jurajovi Ribayavi z r. 1794, Bohuslav Tablic (1769 — 1832) prevzatý posmrtný článok z
               Časopisu českého Museum 1842) O literních svazcích Slovákův s Čechy a Moravany v
               nynější i někdejší době (Hlasové s. 10 — 25)
[
12
]
naša literárnohistorická práca o Slovensku a jeho živote
                  literárnom
— štúdia J. M. Hurbana, uverejňovaná v Slovenských pohľadoch
               1846 — 1847 a 1851, vyšla v reedícii J. M. Hurban: Slovensko a jeho život literárny,
               Tatran 1972
[
13
]
Jan Svatopluk Presl
— (1791 — 1849), český prírodovedec,
               profesor na univerzite v Prahe, založil českú prírodovedeckú literatúru, založil prvý
               vedecký časopis český Krok
[
14
]
František Palacký
— (1798 — 1876) významný český historik,
               študoval v Trenčíne v rokoch 1809 — 1812, uverejnil v Časopise českého Museum IV,
               1829, s. 31 — 38 článok O národech uherských, zvláště Slovanech
[
15
]
Pázmány
— Peter Pázmány (1570 — 1637), ostrihomský
               arcibiskup, predstaviteľ protireformácie v Uhorsku
[
16
]
Juraj Palkovič
— (1769 — 1850), profesor na lýceu v
               Bratislave, zástanca spisovnej češtiny, vydavateľ kníh, časopisov a kalendárov
[
17
]
Societas litteraria slavica montana
— (Učená spoločnosť
               banského okolia), vznikla r. 1810. Založila aj katedru „slovenčiny“ na lýceu v Ban.
               Štiavnici. Dušou spoločnosti bol B. Tablic, ktorý získal za členov významných
               slovenských a českých spisovateľov a vedcov. Keď sa však r. 1824 chcela predstaviť
               prvým zborníkom, nedosiahla povolenie cenzúry. Roku 1832 spoločnosť zanikla. Hurban
               má teda pravdu.
[
18
]
pristúpme teda k tomu prípisku z roku 1846.
— Palacký
               uverejnil v knihe Hlasové (s. 25 — 33) úryvok z cit. článku, ku ktorému pripojil
               Přípisek r. 1846. Ďalej má Palacký v Hlasové (s. 33 — 53) Posudek Trnkovho spisu O
               českém jazyku spisovném, prevzatý z Časopisu českého Museum III, 1832, s. 372 —
               373.
[
19
]
druhý ročník Nitry
— Nitra. Dar drahím krajanom slovenskím
               obetuvaní, vidávaná od Miloslava Jozefa Hurbana. Ročník II, 1844.
[
20
]
Tatrín
— spolok pre slovenskú osvetu, založený 27. 8. 1844 v
               Lipt. Mikuláši. Prvý spolok s úradnou rečou slovenskou.
[
21
]
noviny s Orlom tatránskym
— Slovenskje národňje novini začali
               vychádzať za redakcie Ľ. Štúra r. 1845 v Bratislave s týždennou beletristickou
               prílohou Orol tatránski
[
22
]
Hinc illae lacrymae
— lat. Preto tie slzy, teda to je vlastná
               príčina veci.
[
23
]
Spes Deo confisa munquam confusa recedit!
— lat. Úprimná
               dôvera v boha nikdy nepovedie k pomýleniu.
[
24
]
Ľudovít Gaj
— (1809 — 1872), chorvátsky politik, národný
               buditeľ, spisovateľ, novinár, zástanca slovanskej vzájomnosti
[
25
]
Kmetijske in rukodelske novice
— (Roľnícke a remeselnícke
               noviny), vydával od r. 1843 v Ľubľane Janez Bleiweis
[
26
]
Pražské noviny
— redigoval Fr. Lad. Čelakovský, Ján Nep.
               Štěpánek, od r. 1846 K. H. Borovský.
[
26
]
Pod jeho vedením sa stali dôležitým politickým nástrojom.
[
2626
]
Karel Havlíček-Borovský
— (1821 — 1856), český básnik,
                     politik a bojovný publicista, redaktor Pražských novín a Českej včely. Odporca
                     štúrovských snáh.
[
28
]
Česká včela
— zábavná a poučná príloha Pražských novín
[
29
]
Poutník
— časopis obrázkový pro každého. Vychádzal od roku
               1846 za redakcie Karola Vladislava Zapa.
[
30
]
Prosíme, nech toto na seba nevzťahujú tí, ktorých si my z českých spisovateľov
               ctíme za ich entuziazmus a ktorí aj o samom Bernolákovi aj o nás oveľa poctivejšie
               zmýšľajú; patria sem ľudia od Havlíčka — až po najslávnejších protislovenských
               žurnalistov!
[
31
]
Misera contribuens plebs
— lat. Úbohý platiaci ľud. Citát z
               Verböcziho zákonníka z r. 1514.
[
32
]
Ján Samuel Droppa
— (1807 — ?), z Nižnej Slanej, učiteľ v
               Banskej Bystrici, má v Hlasoch (s. 210 — 211) uverejnený list S. D. Petényimu z 11.
               marca 1846
[
33
]
Štúr odpovedal Havlíčkovi
— Štúr v Orle tatranskom (1846, č.
               21) mierne odpovedá na redakčnú (Havlíčkovu) poznámku Českej včely, ktorá o. i.
               urobila „tlačovú chybu“, hovoriac o Slovensku ako „prasidle“ (prasídle) jazyka
               českého. Aj Hurban v Slovenských pohľadoch (1846, I, 1, s. 71 — 2) vrátil Havlíčkovi
               výpady proti slovenčine (Prehľad novín a časopisov).
[
34
]
pán Palacký vo svojom posudku Trnkovho spisu…
— Frant.
               Dobromysl Trnka (1798 — 1837), spisovateľ, zavádzal jazykové novoty. Palacký r. 1831
               odmietavo posúdil v ČČM Trnkovu Sbírku českých dobro- i vlastnomluvů (1830) a
               Pořekadla Slovákóv moravsko-uherských (1831). Po Trnkovej odpovedi pokračovala
               polemika. Trnka vydal r. 1832 vo Viedni Českú mluvnicu, rozdeľujúcu český jazyk na
               slovenčinu, valaštinu, hanáčtinu, moravčinu a češtinu — Palacký ostro odsúdil toto
               rozkolníctvo
[
35
]
Karol Zay
— (1797 — 1871), pán Uhrovca a iných majetkov,
               generálny dozorca ev. cirkvi. Nepriateľ slovenských snáh.
[
36
]
Lajos Kossuth
— (1802 — 1894), advokát a žurnalista, vodca
               maďarskej revolúcie v rokoch 1848/49
[
37
]
Moravania Žiak a Trnka…
— Vincent Pavel Žiak (1797 — 1867),
               separatistický moravský spisovateľ a jazykovedec, usilujúci sa „zlepšiť“ češtinu
               moravskými prvkami. Odsúdil ho Dobrovský.
[
38
]
Pavel Jozeffy
— (1775 — 1848), superitendent v Tisovci. V
               Hlasoch (s. 225 — 229) má uverejnený list J. Kollárovi zo dňa 20. 5. 1845, v ktorom
               nabáda k trpezlivosti a zmierlivosti voči slovenčine.
[
39
]
Josef Jungmann
— (1773 — 1847), popredný český jazykovedec,
               buditeľ, zakladateľ novočeskej spisovnej reči. Kniha Hlasové (s. 53 — 65) priniesla
               jeho pretlačený článok O různění českého spisovného jazyka (ČČM II, 1832, s. 165 —
               181).
[
40
]
Terzitskom posmievaní
— Terzites — Grék, ktorého Achiles v
               trójskej vojne zabil pre ohováranie a posmievanie
[
41
]
Es ist was schreckliches…
— nem. Je čosi strašné pre
               znamenitého muža, ak ho zneužívajú hlupáci (a zlovoľníci).
[
42
]
Pavel Jozef Šafárik
— (1795 — 1861), buditeľ, všestranne
               orientovaný vedec. V Hlasoch (s. 65 — 88) publikoval veľmi seriózny príspevok.
[
43
]
Květy
— český časopis, vychádzajúci v Prahe od r. 1833
[
44
]
Forma dat esse rei
— lat. Tvar dáva veci možnosť bytia, čiže
               je jej podstatou.
[
45
]
Platthyovcov, Čaplovičovcov, Lehockovcov…
— šľachtické rody,
               priaznivo naklonené slovenským snahám, napr. Ján Čaplovič (1780 — 1847) bránil v
               časopisoch slovenské záujmy, pomáhal Štúrovi pri povolení Slovenských národných
               novín; Ďorď Košút (1781 — 1849) alebo Emerich Lehocký a i
[
46
]
až k vesanii
— lat. Až k zúrivosti
[
47
]
ad hominem
— lat. podľa človeka (pri dôkaze)
[
48
]
Geschichte der slawischen Sprache
und Literatur nach allen
               Mundarten von Paul Joseph Schaffarik, Ofen 1826
[
49
]
P. J. Šafárik: Slovanský národopis
(1842). Porov. vydanie
               Praha 1955
[
50
]
V Národopise na s. 95 — 100
charakterizuje Šafárik znaky
               slovenčiny v kapitole Nářečí uhersko-slovenské.
[
51
]
Zay rovno vyháňal svojím listom p. Štúra…
— v liste K.
               Štúrovi zo dňa 8. 10. 1840 píše Zay o. i.: Radím priateľsky, ak by sa, ako počúvam,
               pán brat Vašej slovutnosti bol zasvätil vzdelávaniu slovanskej reči, aby sa snažil si
               nájsť miesto v dedičných krajinách, čo sa mu tam iste podarí. Tu, akže neodstúpi od
               svojho úmyslu, sotva vyhne neprajnému osudu. — Porov. J. M. Hurban: Ľudovít Štúr,
               1959, s. 856
[
52
]
Nos poma natamus!
— lat. Oplývame ovocím.
[
53
]
Kto chce vedieť, aká to bola ťažkosť dodávať naše knihy do Čiech, nech si pomyslí,
               že každý spisovateľ musel škodovať na svojich knihách. Keď odovzdával knihy
               kníhkupcom, musel draho platiť odvoz; ale potom, keď mu po viac rokoch prišli
               nepredané späť, musel znovu draho platiť furmanku; z toho mála, čo sa predalo, strhli
               veľký rabat, a navyše, k vlastným peniazom prichádzal iba ťažkou námahou. Keď si teda
               pomyslíme, že vlasť a publikum týchto knižiek boli Čechy, zaraz vidíme, do akého
               nebezpečenstva prichádzal pôvodca, ktorý si sám, ako obyčajne, bol aj nakladateľom.
               Uľahčiť si cestu mohol iba tak, keď celkom nechal predaj na kníhkupca: ale v tomto
               prípade musel dať 50 zo 100, t. j. deliť sa s kníhkupcom, musel mu ako rabat darovať
               každý druhý výtlačok. — Pravdaže, kadejaký Droppa, Dévan, Imrich Šulek o tomto
               všetkom nevedia, lebo sa zaoberali skôr všeličím iným ako spisovateľstvom, ale my
               máme tejto skúsenosti až po uši!
[
54
]
Antonín Marek
— (1785 — 1877), český osvietenský básnik,
               prekladateľ, druh Jungmannov, spolupracoval pri tvorbe českého názvoslovia
[
55
]
Nejaký Lambl urobil variácie na českú pieseň, a to:
Kočka leze dírou, pes oknem,
Nebude-li pršet, nezmoknem!
Aby napr. slovenčinu perzifloval, urobil svoju variáciu takto: Kuoekuo luozuo
               duoruo, puos uoknuom, nuobuoduoluo puoršuot, nuozmuoknuom! A tak urobil aj s druhými
               vokálmi! Že tým len napľul na slovanskú reč, vidí každý aspoň trochu rozumnejší
               človek; a tak o takomto pľuhavom pľuvačovi nie je hodno stratiť ani slova. To je ale
               „kapitální p. Lampl“.
[
56
]
Samuel Godra
— (18O8 — 1873), básnik, prívrženec J.
               Kollára
[
57
]
Naturam si furca expellas, tamen usque recurret!
— lat.
               Prirodzenú povahu vyžeň hoci vidlami, predsa, sa vždy vráti, t. j. prirodzenosť
               nemožno násilím potlačiť (Horatius).
[
58
]
Práve teraz, keď sme si mysleli, že niet v Čechách muža, ktorý by pravdivo chápal
               tieto veci, prišiel som k jednému listu, ktorý svedčí o opaku. S láskavým dovolením,
               slovutný pane Hanka,
[
58
]
prikladáme tu váš list zo dňa 19. apríla 1846, písaný p. dr. L.!
Die Trennung der Slovaken ist nichts Neues; sie wurde schon gegen das Ende des
               vorigen Jahrhunderts durch Fandli und Bernolák bewerkstelligt. Die Protestanten,
               welche noch die Brüderbibel an Böhmen hielt, haben ihre Aufgabe in der
               schrecklichsten Epoche der böhmischen Schriftsprache, welche ohne ihre Thätigkeit
               ganzlich ausgerettet gewesen wäre gerettet, und uns in Form und Geist erhalten. Die
               Böhmen sind ihnen, besonders dem gelehrten Bel sehr viel Dank schuldig. Jetzt waren
               sie nicht mehr so thätig, und die Böhmen verlieren Gottlob nicht so viel, als man
               glaubt. Der Absatz der böhmischen Bücher nach der Slovakei wird dennoch, wenn nicht
               grösser, wenigstens derselbe bleibeu, weil es für Jene, die sich weiter ausbilden
               wollen, Noth thut. (A my dodávame, že Slováci sa slovenčinou nestali úzkoprsejšími,
               ale ňou vzdelaní a oslobodení od predsudkov ešte väčšmi teraz ako prv budú dychtiť a
               už aj dychtia po dobrých českých knihách, napriek niektorým tým havlíčkovcom, ktorý
               náš kmeň tými sprostými satirami len väčšmi od seba odstrkujú.) Gut ist es, dass sie
               aufgewacht sind; wenigstens werden sie dem gemeinen Mann etwas aufklären, von dem man
               bei ihrem Mangel an Schulen die Erlernung des Böhmischen nicht fordern darf.
               Überhaupt gewinnt die Sprachkunde dabei, wenn dieser Dialekt aus dem Munde des Volkes
               aufs Papier kommt, der bisher wenig bekannt war.
[
59
]
[
60
]
— Srdečne nás teší, že môžeme ukázať svedectvo takého muža o našom
               počínaní!
[
5858
]
Václav Hanka
— (1791 — 1861), český spisovateľ,
                     falzifikátor podvrhnutých Rukopisov
[
5859
]
Gut ist est…
— nem. Je dobre, že sa prebudili, aspoň
                     čosi vysvetlia človeku z ľudu, od ktorého, pri ich nedostatku škôl nemožno
                     vyžadovať ovládnutie češtiny. Vôbec pri tom získa jazykoveda, ak sa dostane z
                     úst ľudu na papier tento dialekt, ktorý bol doteraz málo známy.
[
5860
]
Die Trennung der Slovaken…
— nem. Oddelenie sa Slovákov
                     nie je nič nové, už koncom minulého storočia ho uskutočnili Fándly a Bernolák.
                     Protestanti, ktorých ešte udržiavala pri Čechách bratská biblia, ochránili jej
                     úlohu v najhroznejšej epoche českého spisovného jazyka, ktorý by bol bez ich
                     činnosti úplne vykorenený, a nás udržali na tele a na duchu. Česi sú im,
                     predovšetkým učenému Belovi, zaviazaní veľkou vďakou. Teraz už nie sú natoľko
                     činní a vďaka bohu tebe, Čechy nestratia toľko, ako sa myslí. Prílev českých
                     kníh na Slovensko zostane napriek tomu, ak nie väčší aspoň taký istý, pretože
                     je to nevyhnutné pre tých, čo sa chcú ďalej vzdelávať.
[
62
]
Ján Seberini
— (1780 — 1857), superintendent v Ban.
               Štiavnici. Seberini má v Hlasoch (s. 230 — 234) Pastýřský hlas, vyznání a svědectví a
               dva listy Kollárovi (Hlasové, s. 234 — 236).
[
63
]
Idźmy każdy w swoję drogę!
— poľ. Poďme každý svojou cestou!
               Verš z Mickiewiczovej epickej básne Dziady, IV. časť. Porov. vyd. A. Mickiewicz:
               Dzieła, tom III, Warszawa 1955, s. 54.
[
64
]
Victorix causa diis placebit
— lat. Vec víťazov sa bude
               páčiť.
[
65
]
František Cyril Kampelík
— (1805 — 1872), český lekár,
               ľudomil, spisovateľ
[
66
]
František Matouš Klácel
— (1808 — 1882), básnik a
               spisovateľ
[
67
]
Josef Dobrovský
— (1753 — 1829), rodák z Ďarmot pri Rábe,
               preto ho Hurban zaraďuje k Slovákom
[
68
]
Iliada pána Vlčkovského
— Jan Vlček Vlčkovský, čudácky a
               bizarný český filológ a dramatik v 19. stor., prekladateľ Homéra. Jeho práce sa
               vyznačujú jazykovými novotvarmi, nezvyčajnosťami a nejasnosťami.
[
69
]
Abecedová čítanka pána Kadavého
— J. Kadavý: Čítanka pre malé
               dietky. V Budíne 1845
[
70
]
Ján Chalupka
— (1791 — 1871), starší brat S. Chalupku,
               dramatik a satirik. Kollár v Hlasoch (s. 193) uverejnil časť listu, ktorý mu Chalupka
               písal dňa 3. 2. 1846
[
71
]
Tento muž má o náš kmeňový, zvláštny, miestny slovenský život také zásluhy, on
               tento život tak strávil a pretvoril vo svojej mysli, že predstaviť si ho v českom
               živle by znamenalo prevrátiť jeho život a charakter. Chalupka bol skôr Slovákom, než
               sa všetkým jeho vrstovníkom aj s nami mohlo snívať. Nikde nevidíš pôvodný slovenský
               život lepšie predstavený ako v jeho prácach, chýbala im iba dostatočnosť formy, a my
               veríme, že p. Chalupka, keď sám posúdi svoje diela, zbadá, že najväčšia hať jeho
               génia je česká reč!
[
72
]
Samuel Ferienčík
— (1793 — 1855), kazateľ v Jelšave,
               spisovateľ. V Hlasoch publikoval Slovo lásky ku Břetislavským novinám (s. 214 —
               216)
[
73
]
Aus dem Kelche dieses Geisterreiches…
— nem. Z kalicha tejto ríše ducha / kypí preňho nekonečno.
[
74
]
Ján Kollár
(1793 — 1852), autor Slávy dcery, náruživý odporca spisovnej slovenčiny, proti Štúrovej jazykovej odluke zostavil zborník Hlasové, v ktorom uverejnil stať O česko-slovenské jednotě v řeči a v literatuře (s. 101 — 126), Odpověď Jana Kollára na psaní Ludevíta Štúra ode dne 7. února 1846 (s. 127 — 168) a Odpověď Jana Kollára na domluvy a dopisy jiných, zvláště mladších Slováků (s. 168 — 182). Pravdepodobne je Kollár v Hlasoch aj autorom básne Plač neučeného Slováka nad nynějším Slovenskem (s. 236 — 240). Porov. o tom bližšie Jos. Hendrich: Hlasové o potřebě jednoty spisovného jazyka, Bratislava IV, 1930, s. 371 — 384.
[
75
]
Cestopis obsahující cestu do horní Italie…
— roku 1841
               konanou a sepsanou od Jana Kollára. Pešť 1843.
[
76
]
Kto žiada, aby sa Česi a Moravania poslovenčili? Či je to nie daromné špliechanie,
               keď sa nám pripisuje to, čo ani zďaleka nemáme na mysli? Keď si štyri milióny
               čechomoravanov vedia udržať literatúru, hoci Moravania majú na tom malú účasť, prečo
               by tri milióny Slovákov nevedeli zjednotenou silou udržať?
[
77
]
Štúrova báseň na Boleslavína Vrchovského
— Štúr venoval
               Vrchovskému dve básne: najprv v Hronke I, 1836, s. 4, potom v časopise Květy X, č. 22
               z 18. 3. 1843 (Boleslavínovi).
[
78
]
Musejní časopis
— začal vychádzať r. 1827 ako kvartálnik —
               Časopis společnosti vlastenského Museum v Čechách, od 5. ročníka zmenený názov:
               Časopis českého Museum.
[
79
]
Zpěvník evangelický
— zbierka duchovných piesní. Pôvodne
               vyšiel r. 1842 v Pešti.
[
80
]
Rettigovej kuchárskej knižtičky
— Magdalena Dobromila
               Rettigová (1785 — 1845), česká poetka, autorka prvej českej kuchárskej knihy
[
81
]
J. Kadavý: Priateľ ľudu
— Knižka pre slovenských hospodárov a
               remeselníkov. V Budíne 1845. Ján Kadavý (1810 — 1883) bol od roku 1839 učiteľom v
               Pešti pri Jánovi Kollárovi. Je autorom viacerých slovenských učebníc a jeho zásluhou
               vychádzali mnohé slovenské knihy.
[
82
]
Je veľmi pamätné, čo nám už tu p. Kollár naznačuje, a čo bezpochyby bude
               preukazovať v
Cestopise
, a to že Horác je z Opolja (Apulia), že
               Ennius bol Kolobrežan (t. j. z Kalabrie), Promptinae paludes že sú „pomutínske
               kaluže“ atď. Nech len p. Kollár dá pozor, aby ho niektorý latinár za to, že je z
               Turca, neodvodzoval „ex Turcia“, lebo toto znie ešte podobnejšie!
[
83
]
Stanko Vraz
— (1810 — 1851), chorvátsky básnik a
               buditeľ
[
84
]
Na toto odpovedá Štúr sám
— porov. Ľ. Štúr: Slovenčina naša,
               Dielo V, 1957, s. 117 — 146
[
85
]
Spisovateľ tejto knihy (Jordan v Lipsku) radí, aby saská a pruská vláda čo najskôr
               pracovali na ponemčení Lužičanov; na túto radu Kollár hovorí: „Podivná rada, nedím-lí
               zrada, raditi hříšníkovi, aby i dále hřešil, zlodějovi, aby pořád kradl, a vrahovi,
               aby nejen narazil ale i cele dorazil“ (Cestopis, s. 209 a 210). Lež on sám sa dopúšťa
               toho istého hriechu, keď Slovákov šliape a zlorečí im!
[
86
]
Domová pokladnica
— kalendár, ktorý vydával D. Lichard od r.
               1847 v Skalici
[
87
]
Michal Linder
— (1808 — 1896), ev. farár v Hornom Jasene.
               Kollár uverejnil v Hlasoch (s. 194 — 197) Linderov list zo dňa 21. 2. 1846.
[
88
]
Vieme z istých prameňov, ako spočiatku Kollár odpovedal tým Čechom, ktorí ho
               badurkali proti nám; nechcel počúvať ich reči — „já jsem“, hovoril ústne aj listovne,
               „samojediný z tohoto ohledu na Slovensku a nebudu proti našim mladým povstávať vědiť
               oni co činiť!“ A nech si spomenie p. Kollár, čo mne samému povedal pri prvom rozchode
               (v Pešti minulého roku 1845 — teda nie po tom rozhovore z príležitosti kázne p.
               Kuzmányho), nech si pomyslí, že som tie slová vysoko ocenil. Ale Česi ho postavili na
               nohy, aby sa sami potom mohli na neho zavesiť a z jeho pliec strieľať do nás.
[
89
]
Kollár nemal právo vyťahovať na verejnosť súkromný list.
—
               Kollár v Hlasoch (s. 127 — 168) odpovedá verejne na súkromný Štúrov list. Porov. J.
               Ambruš: Listy Ľudovíta Štúra II, 1956, s. 112 — 114.
[
90
]
O tých mužoch, ktorí síce tiež majú v Hlasoch…
— Hurban
               neodpovedá osobitne všetkým prispievateľom Hlasov. Okrem spomenutých tam prispeli:
               Jonáš Záborský, A. V. Šembera, Ondrej Kalnický, Adam Burján, J. P. Tomášek, Ján
               Stehlo.
[
91
]
Nech len láskavý čitateľ číta Orla tatranského a Noviny, a dostatočne sa presvedčí
               jednak o šľachetnosti jedných, jednak o intrigánskom duchu druhých; ale pozná tam i
               tú pravdu, že nič nie je tak skryté — aby časom nevyšlo na povrch!
[
92
]
Keď sa už zjavne hovorí o tom, ako tie články p. Kollár…
                  popremieňal.
— Kollár skutočne viaceré príspevky upravoval podľa
               svojich zámerov a bez vedomia autorov. Porov. o tom Jos. Hendrich: Hlasové o potřebě
               jednoty spisovného jazyka, Bratislava IV, 1930, s. 371 — 384.
[
93
]
Ján Dévan
— ev. farár v Bzinciach, má v Hlasoch príspevok
               Článek do německých a maďarských novin poslaný na počátku r. 1846 (s. 185 —
               187)
[
94
]
Daniel Brozmann
— bližšie údaje sme nezistili
[
95
]
kredencionál
— lat. poverenie, splnomocnenie
[
96
]
mladý staroslovák z…
— nevieme, o koho ide
[
97
]
tantum
— lat., toľko
[
98
]
Michal Linder
— (1808 — 1896), ev. farár v Hornom Jasene.
               Kollár uverejnil v Hlasoch (s. 194 — 197) Linderov list zo dňa 21. 2. 1846.
[
99
]
Asinus ad lyram
— lat. Osol s lýrou (Petronius).
[
100
]
Spojené hlasy pánov…
— v Orle tatranskom II, 1846, s. 286
               vyšlo osvedčenie J. Kutlíka, v ktorom sa dištancuje od príspevku v Hlasoch
[
101
]
szar-hajtó-bogár
— maď., hovnivál
[
102
]
salva venia
— lat., s dovolením, s odpustením
[
103
]
V celom našom okolí je známy ten výtlačok Nitry, ktorý dal pán Imrich Šulek
               potupne polepiť vari trojakou farbou a zošiť, a dnu napísal: „Potvora, choď domov a
               daj sa pochovať“ atď. Takýto posmech z nej robil pred seberovnými, až ju teraz po
               dvoch rokoch pustil do obehu, aby práve, keď vyšli Hlasy, aj ona šírila triumf
               Šulekovho vtipu!
[
104
]
Es ist was schreckliches…
— voľne z nem. Je čosi strašné pre
               znamenitého muža, ak ho zneužívajú hlupáci (a zlovoľníci)
[
105
]
Satis iam Hecuba habet!
— lat. Dosť už má Hecuba, (nešťastná
               manželka trójskeho kráľa Priama).
[
106
]
Kollár, čo jeho Slovník tak ostro recenzoval…
— Kollár
               uverejnil obšírnu odsudzujúcu recenziu Posudek Palkovičova slovníka
               česko-německo-latinského v Kroku I, 1823, 4, s. 128 — 141. J. Palkovič odpovedal v
               Pražských novinách
[
107
]
Tatranka nám zas prinesie nejaký dialóg
— v Palkovičovej
               Tatranke III, zv. 3, 1845, s. 55 — 66 vyšiel nepodpísaný rozhovor Rozmlouvání Čecha a
               Slováka o společné literatuře slovenské, ktorý odtlačil potom Kollár aj v Hlasoch (s.
               93 — 100)
[
108
]
s týmto pánom sa pasujem inde…
— Hurban polemizoval so Šimkom
               na cirkevnom poli, no nielen o otázkach cirkevných. Porov. Hurbanove spisy Zneuctění
               památky dra Martina Luthera skrze Immanuela Viléma Šimku, v Prešpurku 1846, a Unia,
               čili spojení Lutheránů s Kalvíny v Uhrách, v Budíne 1846 — tu polemizuje najmä so
               Šimkovým spisom Egyházi Unio… (1841)
[
109
]
Plač neučeného Slováka…
— autorom anonymnej básne je asi J.
               Kollár
[
110
]
Nemezis
— v gréckej mytológii bohyňa odplaty

--- KAPITOLA 3 ---

Básně Karla Sabinu
Svazek první. V Praze. Tisk a papír synů Bohumila Háze. 1841. 8. Str.
            96.
[
111
]
Pán Karel Sabina, známy český lyrik a beletrista, nám podáva pod týmto názvom zbierku
         svojich lyrických básní, sčasti nových, sčasti už predtým všelikde vydaných, ba aj niektoré
         preklady. Náš básnik, ktorého básnické plody tu mienime posúdiť, je už známy u nášho
         slovenského obecenstva, pretože u nás sa čítajú aj české časopisy, najmä však preto, že sa
         nám objavil aj v Hronke.
[
112
]
Je však tiež osobitne známy ako pôvodca rozličných článkov, predovšetkým
         kritických, vyjdených v rozličných českých a nemeckých časopisoch. Túto okolnosť sme
         pripomenuli len preto, aby sme upozornili, že poznáme jeho zmýšľanie o našej literárnej
         kritike, neraz tak zreteľne vyslovené; a tak pristupujeme k posúdeniu jeho básní tým
         smelšie, s dôverou a bez obáv, že ho tu úprimne napísané slovo urazí a popudí — ako sa,
         bohužiaľ, stáva!
Básnictvo je teraz útočište Slovanov, nielen pre svoju povahu vôbec, ktorou je súzvuk
         (harmónia) síl ľudského ducha, ale a zvlášť, že nás ono, vytrhnutých z búrlivého života,
         aký nami zmieta, prijíma do svojho pokojného lona a napĺňa novým duchom pre sväté boje,
         posiľuje ustatú dušu, cit plný horkosti občerstvuje malebnejšími nádejami, a tak nás
         upokojuje, spája so svetom a vynáša smelou peruťou nad priepasti, čo hrozia pohltiť nás.
         Preto čakáme od slovanských básnikov, aby boli už nielen básnikmi, ale básnikmi
         slovanskými. Básnici sú v istom zmysle reprezentantmi národa; oni najlepšie vidia a cítia,
         čo národu chýba, čím sa honosí, čím oplýva, čo ho teší, čo kormúti. Oni sa teda musia
         pohrúžiť do hĺbky jeho života a zlejúc vo vlastnej individuálnosti jeho živly, sny a
         zdania, opäť mu ich podávať už zušľachtené a formami dokonalosti priblížené zmyslom. Nie
         inak, lež touto cestou sa básnici stávajú dôležitými pre národ. Oni sú tie duchovné
         zjavenia, v ktorých sa zbieha a spája nádej a vidina národa; a bez takéhoto koncentrovania
         nemôže rozkvitnúť vyšší národný život. Oni sú tí, čo vyslovujú myšlienky a hlboké city
         národa. Ale predovšetkým u nás Česko-Slovanov musí ísť toto spojenie myšlienok práve týmto
         smerom — a to pre príčiny, ktoré vypočítavať recenzentovi básní nenáleží. Dosť na tom, že
         spojenie musí byť skôr, než sa nejaká valnejšia spoločnosť, ako je napríklad národ, odváži
         chcieť mocne pôsobiť v celom človečenstve. Aj základy (principia) všečlovečenskej a
         sveto-historickej dôležitosti museli potvrdiť svoju dôstojnosť skrze takéto spojenie, a len
         tak pôsobili v ľudstve. Tak sa to stalo v dávnoveku s Asýrčanmi, Chaldejcami, Peržanmi,
         Feničanmi atď., odkiaľ sa prenieslo ku Grékom, od nich na Rimanov, potom odtiaľ sa prelialo
         do románsko-germánskych národov, kde už vari dosiahlo aj svoj najvyšší stupeň. Duch časov,
         zreteľný poriadok v histórii sveta a historické znamenia sa zdajú teraz ukazovať, že keď
         románsko-germánske národy splnili svoju úlohu a sila udalostí sa tlačí ďalej na východ, kde
         náš veľký a schopný národ zaujíma široko a ďaleko rozprestreté sídla, teraz my máme byť
         stredom divadla, centrom duchovnej sily celého človečenstva. Skôr však sa musia sústrediť
         národné živly.
Z týchto, tu len veľmi krátko načrtnutých ohľadov požadujeme od našich básnikov, aby
         boli naskrze slovanskí, nemiešajúc do slovanskej poézie cudzie živly. A toto nech nás
         súčasne chráni a bráni pred námietkou, že by sme vo svojich požiadavkách boli stranní, keď
         krásu, ktorá je všeobecná a objektívna, a je teda imaním celého človečenstva, akoby sme
         chceli obmedziť na národnosť. Idea krásy je isteže všeobecná, ale zároveň je tak povznesená
         nad zmysly, že nie inak, než vo formách, plasticky, sa nám ukazuje a je dostupná, preto
         kedykoľvek ju staviame pred zmysly, vždy sa to musí diať formami. A vrchol toho je, keď sa
         vyskytuje v národných živloch. Lebo z národnosti (t. j. celku individuálností) pozostáva
         človečenstvo, ktoré smeruje k zvrchovanému stupňu krásy ako aj dobra a pravdy.
Básnici spievajúci z ducha svojho národa sa stávajú pôvodcami trvalejších účinkov
         vznešenosti a krásy než tí, ktorí plávajú iba v ríšach svojich vidín. Čo nás očarúva je
         zaiste individuálnosť, a nad ňu nemá básnik nič žiadúcejšieho! Ale individuálnosť
         (osobnosť) nikdy nemôže byť absolútna, vždy je vzťažná a pomerná (relatívna)! Básnik ju
         musí skúšať na kameni dokonalosti a estetiky, musí sa ňou aj spojiť so svetom, akoby
         objímajúc svojou osobnosťou to, čo je najbližšie tým, ktorým sa on svojou individuálnosťou
         zdeľuje! Páči sa nám individuálnosť Kollárova, ako sa páčila Grékom individuálnosť
         Homérova; ale prečo? — iba preto, že on predstavoval v národných formách Grékovi Gréka
         dozretého vo svojej osobnosti, t. j. predstavoval v myšlienkach a obrazoch celý život, ako
         sa prejavoval v gréckej domácnosti i verejnosti, v náboženstve i obci. A prečo sa Kollár
         stal miláčikom celého slovanského národa, veľkého už temer 70 miliónov? On pojal do celej
         svojej peknej individuálnosti hlboké, ale doteraz nepozbierané myšlienky, žiale i nádeje a
         všetky sľubnosti slovanského národa. Tie dozreté nám on prudko vyspieval v dokonalej forme,
         vysloviac v poézii to, k čomu by sa náš čas ešte nebol odhodlal. Preto nech sa nijaký
         slovanský básnik neospravedlňuje svojou osobnosťou ako slobodnou, nespútanou; jeho
         individuálnosť chceme, ale ak sa nám má páčiť a ak chce svoj zámer dokonale uskutočniť,
         dosiahnuť cieľ, musí byť na jednej strane dozretá a na druhej zakorenená v slovanskej zemi;
         keďže, ako sme povedali, nemôže byť absolútna, ak by mala byť aspoň logicky dokázaná,
         nebude prístupná človeku a národu, ktorý tiež má svoju individuálnosť. A preto, básnik,
         hľadaj ten vrcholný bod pyramídy, v ktorom sa zbieha, koncentruje čo najviac osobností
         (individuálností), a postaviac sa naň, prenikni svoje obecenstvo. A takéto oddelené
         množstvo individuálností je národ, národných individuálností — človečenstvo.
Podľa toho — slovanský básnik sa nemôže stať dôležitým pre svoj národ, ak on nebude
         slovanský. Hoci mnohé novšie školy poézie tvoria umenie, nemôžeme ich uznať za dokonalé. Je
         to naozaj estetická cholera, čo popadla mnohých najnovších básnikov, i niektorých našich
         slovanských, pozostávajúca z kŕčovitého zvíjania sa pod bremenom osudov, z naháňania sa po
         stratených ideách, zúfania, zo smejúcich sa priepastí nerestí a chladného a zároveň
         horúceho fantovania a zvierania náruživostí — toto všetko, hovorím, nevedie k dokonalosti,
         k najvyššiemu stupňu ktorej kráča každé básnické umenie len s rozmyslom, vážnym, striedmym
         krokom. Srdce zanietené krásami, ale jasná myseľ; bystrá a tvorivá obraznosť, ale rozmysly
         rozumu a usilovnosť v učení, to sú tie nevyhnutné živly, z ktorých pozostáva dokonalosť v
         umení. Náruživosť a lepkavé uchvátenie sú iba mraky na jasnej oblohe poézie, prekrižované
         nepravidelnými bleskami. Smrť, akokoľvek ovenčená, hrob, nech je ako chce vyšperkovaný,
         zúfalstvo, akokoľvek ospravedlňované krivými osudmi nás nikdy nevyvedú na blahé výslnie
         útechy a súzvučného upokojenia: nijaká náruživosť, nijaká omrzenosť a hypochondrický duch
         nemá zaplaviť básnikovu dušu; on vyslobodiac sa z hlúpych rozporov prozaického sveta má
         jasným, čistým videním velebných ideí spečatiť výtvory svojej obraznosti. Život je poézia a
         poézia je život.
Aspoň Slovan, tento prirodzený básnik, velebí spevom len život a bujaré činy. Nechajme
         teda Byrona Byronom, vzory pofrančenej školy nech majú svoju slávu! Zem, v ktorej rozkvitla
         Byronova sláva, nebola tá, na ktorej vychádza sláva básnikov slovanských! Byron bol ohnivý
         úkaz v ríši poézie, ktorý ohňom svojho blesku na dlhé storočia oslávil seba a energiou
         svojho ducha priviazal k sebe svoj vlastný národ. Ale aj tak sa domnievame, že ani jeho
         sláva ani tá ohromná veľkosť jeho ducha, akou sa skvel, nemôže ospravedlniť tie prepiate
         požiadavky, ktoré sa ukazujú v jeho zúfalej, nadľudskej, hrobovej, horúcej i mrazivej,
         slovom bezhraničnej obrazotvornosti. Predovšetkým, nedajte sa, slovanskí básnici, zviesť
         slávou veľkého Angličana; čo urobilo slávnym jeho, tým si v Slovanstve nikdy nezískate
         zásluhy.
Tieto myšlienky, podotknuté tu pre obmedzenosť miesta len v miernej krátkosti, mi ležali
         na srdci, keď som bol niekoľkokrát prečítal tu pred nami ležiace básne. Predniesol som ich
         teda najprv; teraz už pristúpme bližšie k posúdeniu básní p. K. Sabinu.
Tieto básne sú naskrz osobné (subjektívne) a p. Sabina, hoci patrí do počtu našich
         geniálnych básnikov, predsa len prílišnou abstraktnosťou, prúdom zúfalého horekovania nad
         sebou a temer vždy len o svojom rozorvanom vnútri prespevuje osudy života. Zdá sa, akoby to
         svoje útočište, o ktorom často hovorí, totiž poéziu a idey, nosil iba na jazyku — a to mu
         neposkytuje pravú útechu. Lebo, pravda, len ideálny duch sa vznáša nad zrúcaninami časného
         šťastia; ale práve preto, komu umenie a idea poskytujú radosť, nemôže byť tak mocne
         priviazaný k zemi, k milenke, k pohodliu, aby len večne spieval o svojich bolestiach, nad
         ich stratou! — keď však vylúdil niekoľko posledných hlaholov žiaľu, je tým vynesený na
         blažené výslnie umenia, kde tie bolesti miznú a len rozpaľujú ducha, aby predstavil
         zmyslami videné idey. Ale náš básnik všade prichádza na seba, opisuje svoje zúfalstvo,
         hľadí na stratenú „vidinu svých přání“ a svoju ideu, poéziu, toto svoje útočište, potrebuje
         len ako poetický kvietoček. Sníva sa mu len o hroboch, len o naveky uletevších
         blaženostiach, len o svojich urputných osudoch, robiac tak z čitateľa, ktorý chce spolu s
         ním byť rozsúdený a uspokojený v sebe, večného sudcu sporov jeho života. Cítime básnikovu
         bolesť; ale keď nám ona stále kráča v ústrety, je nám s ňou smutno. Lebo nechceme, aby
         básnik kráčal medzi nami a kvílil, ale žiadame od neho, aby stál vysoko a mocne nás k sebe
         priťahoval svojím žiaľom i radosťou preniknutými spevmi, ktoré aj k nám a k nášmu srdcu
         budú plynúť. Vtedy cítime básnikov žiaľ najbolestnejšie, keď sa nám už stal blízkym a
         kvílil aj s nami, totiž keď sme v ňom našli dovŕšené svoje bolesti a radosti ako ľudia, ako
         priatelia, ako vlastenci. Lebo básnik má hovoriť k nám, ak chce, aby sme s ním cítili. Ako
         výborne sa mu to podarilo tam, kde je slovanským! O tom však prehovoríme nižšie.
Ráz (charakter) týchto básní je dumná melanchólia, neraz až do zatmenia a omrzenosti
         zostupujúca ťažkomyseľnosť. Idealizuje s veľkou námahou — zväčša; preto vo viacerých
         básňach možno porozumieť jeho zámeru len s námahou. Obrazov — ktoré sú a majú byť len
         agregáty — používa toľko a tak skvostne, že sa zdá, akoby sa kvôli tým obrazom bol zháňal
         po myšlienke a cite. Miestami zas tak zdĺhavo alegorizuje, že čitateľ sa stráca v samých
         tieňoch a unavený pre samý oblek nespozná myšlienku. Konkrétny predmet sa idealizuje;
         abstraktný sa musí predstaviť zmyslom. Náš básnik obyčajne abstraktný predmet idey ešte
         viac idealizuje, alebo sa snaží predložiť zmyslom tak, že nakopí obrazy, pravda, vzaté z
         prírody, a do nich opäť vdychuje akúsi neprirodzenú povahu, s ktorou sa potom snaží
         zmyslovo spojiť svoju ideu. Toto potom potvrdíme pri rozbore nie nepodarenej básne
         Povolání.
V tejto zbierke sú však aj básne, ktoré nesú ráz ako pôvodnosti, tak aj miery,
         neskalenosti nijakými cudzími tirádami. Dvojaký ráz teda zaznamenávame pri týchto básňach,
         pôvodný slovanský a akýsi cudzí, neslovanský. To pekné začínanie od prírody a porovnávanie
         sa s prírodou, majúce miesto v mnohých básňach p. Sabinu, ten priamy duch, tá lahodnosť s
         vážnosťou, rozumovosť s citom, tá, skoro by som povedal, detská obraznosť, avšak zrelá — to
         všetko sa nám zdá byť vlastnosťou a výrazom slovanskej poézie. Ako ono smutné pozeranie len
         na zapadajúce slnko, len na súmrak a nemilujúce sa(?!) hory, len na koniec všetkých vecí,
         na zabudnutie, na stratenie sa v spúste sveta, na trúchlivý severný šat atď. — to všetko je
         len násilné papagájovanie akýchsi francúzskych alebo im podobných vzorov!
Zúfalcovi je všetko zúfalé; a takí básnici nezvestujú, nemôžu zvestovať vo svojich
         spevoch lepšie storočie. Oni hynú v slabostiach svojich súvekých vrstovníkov. Ale básnik má
         žiť v budúcich časoch, aby pozdvihol súčasníkov. Okrem toho beh vecí, času, to sväté a
         nádejné určenie všetkého, aj samých zlostí a ľudských bied, má básnika povzbudzovať k živým
         spevom vysokého letu, a nie k malátnym, zúfalým, beznádejným!
Tieto básne by sa našincom lepšie páčili a mali lepší účinok, keby nezhľadúvali po poli
         cudzích náruživostí, pre nás neúrodnom. Nech tu nepríde do úvahy myšlienka, že vari
         obecenstvo je nízke a nechápe básnikovho ducha; alebo nie je také, ani zo vzdelanejších
         čitateľov mu každý neporozumie, alebo ak porozumie, nepohne to ním. Je to pekná vlastnosť,
         keď básnik vysoko lieta, ale krajšia, keď vie svoju výšku sprístupniť každému. Slovan žiada
         od básnika, aby bol síce hlboký, ale jasný, neskalený; melancholický, ale čerstvý, pružný,
         plný a spievajúci určito; filozofický a objímajúci život v šírke i dĺžke, ale pritom ostrý,
         živý, výrečný, plesajúci a jasajúci, slovom, aby mu bol domácim vodcom na všetkých cestách
         života.
Medzi básňami p. Sabinu, ktoré majú neslovanský ráz a ktoré sú aj umeleckou cenou ďaleko
         od dokonalosti, zaujíma prvé miesto báseň Povolání na s. 44 a ďalších, ktorú sme si
         predsavzali tu rozobrať. Skladateľ nám tu predstavuje junoša zanieteného prudkou túžbou po
         poézii. Má silu odriecť sa všetkého domáceho, tichého života, lebo poézia mu je viac. Tu sa
         ho však pýta veľmi skúsený starec, či je vôľa už aj povolaním. Mladík sa tejto prenikavej
         otázky zľakne; osmelený však tiesňou, čo zviera jeho srdce, vyjavil starcovi svoj zápal,
         ktorým je preniknutý od svojho chlapčenstva. Nato mu starec dovolil spievať, a on zaspieval
         so sprievodom harfy, ktorú našiel na severe. I zaplesal nad ním zbor dávnych pevcov, keď
         počul jeho spevy.
Tu je celá myšlienka a páči sa rozmanitosťou obrazov. Nič jej nechýba, iba podarené
         uskutočnenie. Ale to je, čo chýba!! Stvárnenie tej myšlienky je usporiadané celkom podľa
         spôsobu a módy novej školy cudzincov. Preto nemôžeme nijako schvaľovať tie hromady
         básnických predstáv, to zavinutie myšlienky do takého množstva farieb a obrazov, tú
         obľúbenosť stále temných alegorizovaných melanchólií, to idealizovanie ideálov ideálmi a
         hľadanie farieb a poézie v prepiatostiach — to určite je z jednej strany jalové a ducha
         neuspokojujúce, z druhej strany zasa nedôstojné slovanského básnika, ktorý básni pre
         Slovana, toho prirodzeného básnika, čo má rád jadrne podané krásy.
Čo je to len napríklad hneď v prvej časti za množstvo obrazov (predstáv), bez určitého
         poriadku, aké množstvo látok bez pravého zlúčenia! Sokol sa preháňa na brehu, očakáva ráno;
         aj mládenec čaká na brehu „ideje svých přání“, žiadostivé pohľady upiera do diaľky, má mdlé
         oči, v srdci oheň! Jazero tíchne, v ňom sa zhliadajú hviezdy a luna! Otázky: vy hviezdy,
         prečo nie ste kvetmi?, hladina jazera, prečo nie si lúkou?, mesiačik, prečo nie si loďou,
         aby si odviezol mládenca, kam ho vedie túha!! Nebo sa zatemňuje, veje chladný vietor,
         hviezdy zhasli, slza v mládencovom oku sa trblieta! Nocou sa nesú spevy, nesie sa sladké
         lkanie strún, junoš poznáva v týchto zvukoch zvuky, ktoré počúval vo sne. A tie zvuky plynú
         z harfy, ktorú mladík hľadá. Potom vetry priženú loďku, na ktorú junoš sadne a pláva k
         vzdialenému brehu.
Tomuto básnickému zápalu nechýba nič iné ako spojiť tieto vidiny jasnou myšlienkou;
         umelecké zlúčenie týchto látok. Náš básnik je pravda lyrik a svojím letom sa môže vznášať
         ponad lúky a potoky, pahorky a vekovité hory, a predsa nemusí stavať vzdušné mostíky. Avšak
         veľmi zle tu použil svoju slobodu, keď nás vedie do výšky svojich letov, kde my ďalej s ním
         nemôžeme lietať, lebo nám nepodáva jasné myšlienky, pomocou ktorých by sme sa mohli
         domyslieť, čo on v zanietení preletel. Tak nám ukazuje tie nadsvetové ríše poézie v
         nedohľadnej hmle, v ďalekej stráni, vo zvukoch harfy vzbudených vetrom, splynuté v chaose a
         miešanine; v harfe, o ktorej hovorí povesť, že kriesi mŕtvych a že sa nachádza v akomsi
         čarovnom kraji za morom. Čitateľ si už musí podopĺňať myšlienky, a pretože všetko to, hoci
         farebné, bujné, ale neurčité opisovanie nám nedáva určité pojmy a predstavy, nemôžeme byť s
         básnikom zajedno, ale každý si musíme pomáhať pôvodnými náhľadmi, čím sa tuším u každého
         čitateľa tvoria iné myšlienky: len určité pojmy dávajú zárodky určitých a rovnakých
         pocitov.
Inak náš básnik v tejto básni pekne napísal (na s. 54) o poetickom počínaní, hovoriac:
         „Nad oblohou co žilo, On (t. j. básnik) k zemi přivinul“; ale sám sa toho nedrží, keď to,
         čo je nad oblohou, poéziu, snaží sa predstaviť našim zmyslom akýmisi zvláštnosťami,
         vzbudzujúcimi v nás nové úvahy.
Ako v tejto prvej časti, tak najmä v druhej básnik zreteľne dokázal svoje povolanie pre
         poéziu; no aj v nej mal byť plastickejší. Až kam, hľa, sa ten junoš ponáhľal pre svoju
         harfu! Až na sever! Od domova zablúdil tam, kde mu kynú neznáme kraje a hynú vlastenecké
         obrazy, kde nevidí rozkvitnuté nivy, tienisté stromy, horiace ruže, ale kde sa mu pred oči
         stavajú len ľadové a pusté stráne a holé skaly! Sem, na akýsi celkom zvláštny začarovaný
         sever, postavil svoju poéziu. Ani toho junoša nechápeme, lebo je to obraz z nejakého iného
         sveta, než je ten pozemský, ktorého osobitosť poznáme.
Básnikova myšlienka, ako hovoríme, sa začína vyvíjať až tam, kde junoš odpovedá starcovi
         (na s. 51), „povolanie“ atď. A až odtiaľ je básnik pravým slovanským básnikom. Čitateľovo
         srdce je po namáhavom čítaní nevdojak uchvátené ľúbezným prúdom jadrných myšlienok,
         preblahých vidín, dôkladných slov nášho básnika. Lebo aj jeho: „Vznešenosť tak mocně vábí,
         krása dojímá tak jemně.“ Už tu nachádzame emfázie a epifonémy, ktoré nás privádzajú do ríše
         a na výslnie blahej útechy. Napríklad: „Dlouhá vede cesta k cíli; Touha neukojitedlná,
         drahou umělce zprovází, kořist tam však spasitedlná“, etc.
V tretej časti nám básnik vznešene poeticky opisuje povolanie svojho básnika, ako ho
         potvrdzuje svojím spevom, keď o ňom spieva (s. 54):
Nad oblaky se vznáší, jinocha vroucí pění;
Pod zemí co je skryto, zvuk jeho neminul,
Nad oblohou co žilo, on k zemi přivinul,
Co dávno smrti dáno, on v život povolal,
Co k zemi připoutáno, on nebesům podal
atď.
I zbor pevcov, ukončujúci túto báseň, je postavený dobre a na svojom mieste, ba aj ten
         široký verš je trefne zvolený. Teda táto báseň nám ukázala veľa krásy, ale nepravý základ
         novomódneho neslovanského básnictva ju robí nedomácim výtvorom. Kiež by bola poslednou
         takou z pekného ducha p. Sabinu!
Ostatne to večné slzenie, tie pochmúrne tváre, tie zúfalé oči nie sú kvety zo
         slovanských luhov, a umenie, to jasné slnko života, ich tiež nerado vidí, lebo ono má domov
         tam, kde je útecha.
Slovan chce, aby básnik bol mierny, plný lásky k životu, plný životných citov; ale nás
         básnik mu spieva (s. 22):
Svět citů ve mně hyne!
Co uhel dožírající,
Mdlý touhou v popel klesnu;
I vzhled můj umírající
Jen vzplane ještě ve snu!
A v básni Života pout (s. 19) sa nachádzajú mnohé násilné vyjadrenia, ktorým nemôžeme
         veriť, napríklad: „nade mnou se nezardějí, poblesky opravdivé klamných zdání“.
To je asi všetko, na čo sme s najlepším mienením chceli obrátiť pozornosť p. Sabinu,
         pripravení vďačne prijať odpoveď inej mienky. Myslíme si, že aj on sa dá nakloniť a zmieriť
         so živlom slovanskej poézie, najmä keď tu spomenieme tie krásy, ktoré nám vydal zo svojho
         ducha tam, kde sa stal slovanským.
Aká plastická, aká nežná, aká slovanská je tá básnička na s. 62 — Fialka! Bez
         akéhokoľvek skvostného lesku, bez všetkej márnej okrasy sa javí jej krása; zloženie prosté,
         aby sa tým jasnejšie zaskvela jeho poetická cena. Tá myšlienočka, že fialka, navyknutá na
         tieň, zvädla na svetle, je pravý výhonok národnej slovanskej poézie. Len škoda, že ten verš
         nie je primeraný, ale neohybný, rozvláčny. Rovnako básnička na s. 56, Zjara, nepatrí k tým
         neprirodzeným a vyšperkovaným krásam básnikovej múzy, súc napísaná prosto, a predsa lak
         jemne, obyčajne, a predsa takým prekvapujúcim spôsobom. Utešená je báseň Přání, ktorej
         príjemnosť a prostoľúbosť je viditeľná aj v poslednej slohe (s. 40):
Mladé lásce bych se zjeviv,
Tajné city v srdci budil;
Zoufalce bych potěšoval,
Želů vzdechy zpěvem pudil;
Na hrobech k smutnému lkání
Pěl bych písně o shledání.
Náš básnik nám zreteľne podáva svoju individuálnosť v básni Života pout, najmä v šiestej
         slohe (s. 20):
Jak se oblak větrem shání,
Jak se řeky krajem proudí,
Tak i duch můj světem bloudí:
Nezná domov, nemá stání.
K budoucnosti zalétává,
Jarma zvyku neuznává,
Mhlou k nebi se vypíná,
K zemi bouří co lavina,
U nedosáhlé dalekosti
Sluncem ve dne, hvězdou v noci,
Čarodějnou stkví se mocí
Vidina mé toužebnosti. —
Ale ako prichádza básnik k nasledujúcim štyrom veršom, nevieme!
Slzy mé však darmo plynou;
Život starne, léta hynou,
Slunce, hvězda denně zpráhne,
Duch vidinu nedosáhne!
Či by nebolo lepšie, keby — spievajúc z čulého slovanského ducha — bol vynechal slzy o
         starnúcom živote, o hynúcich rokoch, o stratenej vidine, a s rovnakou živosťou opisoval
         milú nádej, s akou opisuje chúlostivosť (beznádej)?
Nuž, básnik náš, presvedč sa o tom, že pociťujeme veľké straty, keď svoje zručné a
         ohybné dary rozhádžeš na nepoetické obrazy. Stojac na poetickej slovanskej pôde, plodnej,
         plnej života, básni o živote a nádejach, a nie o hroboch a beznádeji.
Ale najvhodnejšie, podľa nášho zdania, uhádol básnik lyrický živel, a rovnako najbližšie
         k slovanskému srdcu hovorí v básni Z jitra (s. 70). Tak nenútene, tak citlivo zaspieval
         zrána, že tu čitateľ nachádza to, čo hľadal u svojho básnika, to harmonické upokojenie
         svojho vnútra a utíšenie seba samého. Aspoň recenzent vyznáva, že dávno nečítal báseň,
         ktorá by mu bola poskytla takú duchovnú slasť, neskalenú nijakou chybou, také čisté
         vnútorné utešenie, neumenšené nijakou neľúbeznosťou, ako práve táto.
Pôvodca i súdny čitateľ napokon vedia, že čo do formy, verša, nových slov (ako vidina
         etc., etc.), rýmu, techniky vkĺzli niektoré chyby. Tu o tom hovoriť už aj miesto
         nedovoľuje.
Predsa však pripomenieme, že p. Sabina namiesto g píše j, a i namiesto doterajšieho j,
         čo sa mi vidí byť dobré pravidlo. Ale nijako neschvaľujem písanie ou namiesto au. Divím sa
         však predovšetkým básnikom, že oni hneď lipnú k takýmto novotám a svojimi básňami rozširujú
         etymologické a podobné fabrikáty.
Ale aby som už skončil, pripomínam ešte toľko, že básne p. Sabinu sú vytlačené peknou antikvou
[
113
]
a na peknom bielom velíne, a možno ich dostať za lacnú cenu, t. j. 30 gr. str.
[
111
]
Karel Sabina
(1813 — 1877) — český básnik a
               románopisec
[
112
]
sa nám objavil aj v Hronke
— Hronka II, 1837, s. 9 — 16
               (Přírody sen), s. 103 (Hroby rekův českých), s. 105 (Polan)
[
113
]
antikva
— v typografii stojaté tlačiarenské písmo

--- KAPITOLA 4 ---

Básně A. H. Škultétyho, Básne Ľ. Žellu a Ozvěna Tatry K. Štúra
[
114
]
Máme tu pred sebou troch našich slovenských pevcov z tohto desaťročia; sú to bezpochyby
         poslední pevci mladého pokolenia v českej reči na Slovensku. Nový vek ide aj na slovenskú
         poéziu. Nože pozrime, čo títo mladí pevci cítili, čo tušili o svojej budúcnosti. Je to však
         súčasne aj najväčšia povinnosť našej omladzujúcej sa literatúry, aby obracala súdne oko na
         literárne plody svojich pracovníkov, aby sa tak šírilo dobré a plodné a odhadzovalo mĺkve a
         zlé. Vystupujeme už, chvalabohu, z toho detského veku, v ktorom sme sa iba hrali a aj v
         našej literatúre panoval len diletantizmus, preto nám ide už o vec, nie o márne
         rozmnožovanie bez obsahu. Sme teda už v takom stave, že si budeme môcť založiť literárnu
         kritiku, aspoň takú kritiku, že sa nebudeme báť povedať si, čo má smerovať k dobru
         literárneho života.
Budeme teda čas po čase oznamovať a posudzovať nielen najnovšie literárne diela, ale to
         isté urobíme aj s knihami už predtým vydanými, ale pre nedostatok časopisov neposúdenými,
         neoznámenými. Láskavé obecenstvo dostane takto pomaly vždy obsažnejší prehľad toho, čo sa u
         nás zjavilo na literárnom poli. A začíname to našimi pevcami, pretože pevci sú najživšie
         bitie srdca národného života. Kde sa zjavujú pevci, tam ešte nevymreli pramene národných
         pokladov, a keď sa niečo začína hýbať v ľude, pevcami to najprv zatrasie. Títo traja nám
         skutočne podávajú náhľad na počiatky nášho národného zmýšľania v novších časoch; oni
         predstavujú stupňovite to, ako sa začala u nás hýbať myšlienka národnosti a tvoriť
         literárny život. Z tejto strany chceme obrátiť pozornosť láskavého obecenstva na tieto
         literárne plody.
V Škultétym
[
115
]
sa nám usmieva tá rezká mládenecká krv, ktorá sa vlní a iskrí pred školským
         ideálom slávy a života; všetky odpory a boje sú tu premožené jediným pohľadom do
         budúcnosti. Ej, čo tam po búrkach! myslí si slovenský junák z novej školy,
Aj tak za cestou spějme vykázanou,
V túžbach nádejných vůli posilňujíc,
Až pak dosáhnem cíle jednouc:
O, blaze nám blaze vítězícím!
Teda bez reflexie hľadí len budúcnosti do očí. Akože by ten vek aj mohol inakšie
         myslieť, keď sa povýšil k nejakému ideálnejšiemu životu. A vek, v ktorom Škultéty básnil,
         bol ozaj vek školskej mládeže, lebo ona sa skoro sama zaoberala slovenskou národnosťou. U Žellu
[
116
]
vejú žičlivé vetry z dolných krajov k horným, nesúc životom vytváraný náhľad na
         Slovanstvo a dýchajúc túžbou po čistejšom povetrí slovenských krajov, po balzame
         tatranského života. On hľadí s nádejou na ďaleké Tatry a žaluje na pusté Dolniaky:
Žhavý písek pod mnou hoří:
Darmo vzhůru se vypínám,
Již přestávám, když počínám,
Otupnost mne k zemi koří.
Slavské tváře, cizí zvuky,
Slavské kraje, cizí mravy;
Za svůj národ stud nepravý,
To jsou denně moje muky!
Pán Žello básnil tieto spevy v čase, keď sa nad Slovenskom hnali najväčšie búrky. Uňho
         vystupuje na svetlo všetok strach o Slovensko, ktorý zaujímal vtedajšie časy a jeho spevy
         sú ozaj dobrým zrkadlom, ako a nakoľko sa bola obrátila myšlienka slovenskej národnosti v
         živote. Ale v Štúrovi
[
117
]
sa nám už ukazuje slobodnejší génius, jeho básnický názor nám už maľuje
         voľnejšie postavy, krajšie svety. Aj on síce niekedy zabieha do prózy odporov, do
         nehanebnosti odpadlíctva, do malosti slovenskej nespôsobnosti, ale vytrasúc časný prach zo
         svojej obuvi, spieva vo vyššom nadchnutí poetických úchvatov. Tu nám prichodí na um už aj
         poézia európskej vzdelanosti. Ide to práve tak — ako v živote; myšlienka slovenskej
         národnosti dostáva stále väčší obsah a objem, preto sa do nej aj čím ďalej tým viac zmestí.
Je pravda, že toto všetko nie je celkom rozvinuté; veď samy spomenuté zbierky sú omnoho
         menšie, než aby v nich, a najmä v poslednej, mohol taký život, ako sme spomenuli, nájsť a
         vystaviť svoje myšlienkovo-poetické ospravedlnenie. Nech postačí, že títo pevci začali
         verne ukazovať, čo sa začalo v tajnej komôrke slovenského národa robiť a hýbať. Škultéty
         vyčerpal svoj predmet, lebo jeho piesne úplne vyjadrili vek, v ktorom sa zrodili, ten vek,
         čo sa nikdy viac nemá vrátiť, kde národné prebudenie bolo obmedzené skoro len na samo
         žiactvo. Už jeho princíp nemá budúcnosť, pretože našiel vyššiu ideu a podobu jej povedomia
         v rozvinutí skutočného života; teraz teda môžeme čakať iba novú pieseň, ktorá by spievala
         zvýšeným hlasom o nadchnutí prítomnej hodiny. Od Štúra a Žellu budeme čakať stále
         pokračovanie v nastúpených cestách, v samom princípe aj v podobe jeho vyslovenia. Žellova
         harfa je zvučná, Štúrova sa ohlasuje vyššími súzvukmi: len ešte vyššiu jednotu tónov, a
         Slovensko pozdraví sviatočne svojich pevcov.
Ale aby sa toto, čo sme povedali, videlo a potvrdilo aj na samých týchto básnických
         zbierkach, pristúpime k ich krátkemu prehľadu, idúc v takom istom poradí, v akom spomenuté
         knihy vyšli.
l. Škultétyho poézia je ešte iba v začiatku; táto zbierka je závoj (velamen, Schleier),
         pod ktorým dačo drieme. Čas ukáže, či toto nebola len dáka všeobecná možnosť poézie, ktorá
         sa utopila v návale rozvoja ducha, v behu vecí a osudov sveta, v trasovisku života. Už v
         tom, čo nám básnik podal, vidíme istú výraznosť poézie, smelosť obratov ducha, hravosť so
         skutočnými svetmi, pohľady do budúcnosti, a toto všetko nám dáva právo tušiť aj niečo
         vyššie v jeho srdci, než sú tieto prvé zvuky jeho duše. Je prirodzené, že sa p. Škultéty
         pohybuje v lyrickej poézii, lebo vek, v ktorom skladal svoje spevy, je práve taký vlnistý
         tok života, aj myšlienok, iba zrážanie citov a názorov. Mládenec nezasahuje do podstaty
         sveta, ale viac sa teší pohľadom naň, a podstata lyrického pevca sa zakladá práve na tom,
         že nám nepredstavuje iba vecnosť a hmotnosť, ako robí plastik, ale len odráža blesky
         vyrazené z duše tou podstatnosťou. Preto nám lyrik nedáva počúvať svet a veci, nedá hovoriť
         im samým, ako dramatik alebo aj epický básnik, ale hovorí o nich sám a sám vyslovuje svoje
         city a myšlienky, lyrik je taký komentátor sveta, navštevujúceho jeho dušu. Hovorí o
         všetkom, čo sa dotklo jeho mysle, aj o tom, čo sa začalo ukrývať v tajnostiach srdca. Jeho
         predmetom je celý svet a život, ale nie tak ako u epika, ktorému celok žije v jeho vývoji,
         v jeho zvláštnostiach priliehajúcich k celku a tvoriacich ho, ale v jeho oddelených
         zvláštnostiach, patriacich len k celku básnikovho duchovného chápania. Čo charakterizuje
         lyrického básnika, je vyššia cena svätého okamihu, v ktorom sa rozpálila jeho
         obrazotvornosť; najvyššou cenou tejto poézie je, keď je vyjadrenie citu primerané tak
         okamihu, v ktorom sa zrodilo, ako aj predmetu, na ktorom sa rozohrialo. Tu sa nám ľúbezne
         usmieva nevyhnutnosť, do ktorej upadol básnik, takže nám musel zaspievať, tak ako nás teší
         u dramatického básnika zas tá jeho sloboda, pomocou ktorej nám sám takto alebo inak
         vykreslil situácie, scenérie a charaktery. Ale nejdeme tu písať o estetike; hoci nám
         spomenutie tejto veci pri príležitosti lyrických prác nikto nemôže mať za zlé.
Čo sa týka nášho Škultétyho, môže mať nároky na lyrika, lebo jeho spevy sú naozaj
         natreté balzamom lyrickej poézie. Tisíce a tisíce rozmanitých obratov života budia v ňom
         toľko celistvých citov. Lenže, pravda, k tomu musí ešte pristúpiť niečo, čo teraz uňho ešte
         nevidíme, a to je hravosť a farbistosť obrazov, sviatočnosť nadchnutia a sláva reči. Bez
         toho aj najkrajší cit a myšlienka len zovšeobecnejú. Keď sa pozrieme na obsah, vidíme názvy
         sveta, ktorý naňho pôsobil. Čože to teda naňho tak hľadelo, že musel o tom spievať? Tu sú
         niektoré predmety:
Na Jeho Jasnost, Mladý zpěvec, Radost ze života, Dvě slzy,
            Nevěrnost, Sokol, Nejvyšší blaho, K mládeži, Sen, Ráno, Večer, Útočiště, Včely,
            Pastýrská, Sklamaná, Samotná, Dva věnce, Dobrá máti, Dobrá mysel, Lúčení, Necitlivost,
            Rozhorlení, Opuštěný
atď. Je to tu jeden malý svet citov; je to celý svet
         vtedajšej slovenskej mládeže; kráľovi prisahá vernosť, mladému pevcovi dáva úlohy, mládeži
         volá:
Nech sa všetka v duši tvojí
Jasných vidín svetla spojí —,
starcovi necháva tiecť dve slzy, slzu žiaľu nad starými časmi, slzu radosti nad časmi
         novými; odsudzuje národnú nevernosť; v
Sokolovi
alegorizuje náš život;
         v
Najvyššom blahu
líči blaho, ktoré plynie z posvätenia sa vyšším
         cieľom; jeho sen je taký, že každý Slovák objíma matku Slávu, a keď precitne, nuž sa mu
         zdá:
že to mé vidění
Nemá být jenom marné mysle snění!
Jeho útočišťom je:
Na vzdor protivné bouří, pevné
Hrádze rukou položíme vlastní!
Tu máme proroctvo terajšieho slovenského povedomia. Už ani jemu, bývalému žiakovi,
         nechcelo sa byť závislým len od cudzích. Jeho
Včely
sú alegóriou nášho
         povolania; v
Sklamanej
dostali Slovenky napomenutie, aby nedávali
         svoju lásku cudzincom alebo zradcom;
Dva vence
sú vence uvité
         Slovenkami, jeden pre vlasť, druhý pre slovenského junáka, verného svojmu rodu;
Dobrá máti
dáva poučenie svojej dcéruške a nakoniec vzdychá:
Dej to, milý bože — Z vysokého nebe,
Abych vlasti věrnou — Vychovala z tebe.
Dobrá mysl
je založená na tom, že zas nájdeme, čo sme stratili; v
Osvědčení
žiada, aby každý dokazoval činom, že je verným synom
         rodu;
Bratrům
káže kráčať určenou cestou:
V tužbách nadějných vůli posilňujíc —
Necitlivost
chce zhnusiť, načo vraj býva srdce v pevných prsiach,
Jestli ostatním člověkem nehýbe,
Jestli v oslablé neumí prelívat — Žíly udatnost?
V
Rozhorlení
búri proti odpadlíctvu, ako hneď na začiatku:
O, kýž ses oddal křídlu tmavé noci, Co tě nebeská pomsta nezrútila, Dřív než
            učit měls, odrodilče, Národovost zhanobit slovanskou! — V Opuštěném
nenachádzame nôtu slovenského ľudu;
Krásný den
je pozdrav slovenskému
         prebudeniu; v
Osvěte
je vítanie nového veku ako veku národnosti, o
         ktorej spieva:
Ta síně ohromných paláců — Ta i chaloupky pronikne nízké!
K tomu
         ešte pridáva Sláva Slávů a vynáša sa nad široké svety a teší sa, že sa všade zvestuje sláva
         Slovanov, a na konci volá k slovanským národom, aby ich hlasy zaznievali dookola:
Píseň pokud z vás jedna nevyplyne,
Jenž veždy hlásat má radostné
Chvála bohu, žije Sláva Slávů!
už nemôže viac žiadať od mladého slovenského žiaka ani najostrejší posudzovateľ: v
         týchto predmetoch a hlasoch je veľký súzvuk, jediná veľká myšlienka. A náš Škultéty je
         verným zachovávateľom poézie tých pekných čias na Slovensku. Tu je v jadre celý život
         národného povedomia tých časov. Ešte aj na epiku sa odvážil tento mladý pevec, aby aj tu
         vyjadril svoju chuť; z ruských dejín čerpal báseň:
Dimitrij čili porážka
            Mongolů.
Nakoniec sa poklonil ako slovenský žiak slovenskému profesorovi
         Palkovičovi a po tuhých, smelých výletoch uzavrel zbierku skromným slovom. O spôsobe jeho
         básnenia, po uznaní jeho smeru napospol, musíme sa už tiež vysloviť trochu bližšie; jeho
         lyrika, bárs sa dakedy aj povýši, predsa sa točí v nižšom kruhu. Niekedy človeka až ľútosť
         chytá — tak spľasne z výšky dolu. Napríklad v básni
Necitlivost
vyletí
         básnik hore k ideálu lásky, ktorej privoláva:
Plápolem rozníť ducha nám mladistvým
a nakoniec vyjde príčina, celkom malilinká, útlučká, maličký obrázok, totiž:
Ať se podpustí zelená dolinka — Šíře vodičkou.
Jeho srdce ešte nie je plameň šľahajúci nahor a zasahujúci svet a pohlcujúci všetky
         výjavy a dojmy. Ale aj to je pravda, že nám svoje vnútro neodkrýva až do najtajnejších
         záhybčekov, aby sme tak videli, ako sa tam mrvia červíky bôľov a hrozného súženia. Náš
         pevec však zabehol aj na iné pole poézie než len lyrické, svojím spôsobom je zvláštny spev
         nazvaný
Pastýrská
. Je pekný ako namaľovaná krajinomaľba
         (Landschaftsgemälde). Tieto spevy majú veľa ťažkostí, ktorým sa práve pôvodca výborne
         vyhol. Je v nich živá opačná strana lyriky, totiž je v nich vylíčená či zobrazená príroda,
         a človek v nej len figuruje. Čitateľ má pokoj, jeho duševné vlnenie sa po prečítaní nebúri,
         takže následok jeho práce, jeho čítanie, nie je nejaké omdletie, ale tichý obrázok krajiny
         predostretý obrazotvornosti. Spomenutý spev je takýto, podávame tu z neho niekoľko sloh:
Už naši dolinku — Slunečko ohřálo,
Staňže milé stádo — Už si dosti spalo.
Staňže milé stádo — Už je háj zelený,
Kde sem tě pásával — V minulé jeseni.
Staňže milé stádo — Už i lúka zkvětá,
Kde sem tě vodíval — Minulého léta.
Už sa celý ten kraj — V krásné jeví tváři,
Kde sme chodívali — Pominulé jaři
— atď.
Takto líči celý kraj, potom stádo vidíme ešte raz, a to na tráve, potom pri potoku piť
         vodu s pastierom, zasvieti aj horúce slnce a zjaví sa ešte na konci aj slovenská lipa so
         svojou príjemnou tôňou. A tak nám to žije v mysli — tento pokojný obrázok, ktorý nezakalila
         vášeň a náruživosť. Kto sa vmyslí do tohto obrázku — má z neho čistú, pokojnú rozkoš. Tento
         krátky spev je také tiché, príjemné povievanie jarného vetríka. Viac podobných tomuto spevu
         som v tejto zbierke nenašiel. Čosi podobné sa zdá byť v spevoch
Děva u
            studánky
,
Samotná
,
Dva věnce
, ale
         tu už krajinomaľbu pretrhuje človek a do tichých zvukov prírody, do spustených záhybov
         prirodzenej krásy sa mieša hlas a náruživosť človeka.
Ale celá Škultétyho poézia ešte nemá skutočnejší základ; to, čo tuší — tuší, pravda,
         skutočný ideál, lenže to tušenie je naznačené ešte veľmi všeobecnými čiarami (lineami).
         Právo, cnosť, sloboda, Slovanstvo nemajú tu ešte svoje slovo, tieto idey ešte iba
         slabikujú, hádajú, učia sa hovoriť. Ale to ešte ani nežiadame v tom veku, keď vieme, že
         sami naši starší pevci vedeli hovoriť o tých veciach bárs pekne, ale len veľmi neisto.
         Mladá Škultétyho obrazotvornosť sa zjavila pekne už tým, že sa osmelila chcieť preletieť
         tie vysoké priestory. Bárs sú to všeobecné vzdychy, ale istotne kričia hrozným hlasom pred
         bránami vstávajúcich vekov! Koho nezaujme napríklad to, čo hovorí pevec mládeži (s. 7):
Bratře, tobě život nový
V mladá prsá světlo leje,
Nímžto duch tvůj se zahřeje —
A věk zkvete čerstvý, jarý! —
Potom vedie slovenského junáka z nižších krajov zábavy k vysokostiam ľudského spasenia a
         ponúka ho kalichom nebeskej rozkoše:
Kochej se, kochej, mladíku nebeský,
Pozírej v ten kraj osmělenou tváří,
Až vidy božské přejasnými blesky
Mysl tvou vůkol velebně ozáří!
V tom jako k slunci papršleky plynou,
Nech se všecka v duši tvojí
Jasných vidín světla spojí
A pak se v jednu pochodeň rozvinou!
A človek sa pozastaví ešte aj nad tým, že tu už vidí, ako pevec naznačuje ideou určenie
         mládeže; je to pekné, krásne tušenie najbližšieho veku, pred ktorým básnik stál. Prešporský
         Ústav bol vtedy — zosústredená slovenská mládež; a stade išlo svetlo života do iných
         ústavov. V Škultétym vidíme srdce, ktoré hľadelo do večnej tmy, ale tušilo, že za ňou sú
         nebeské svetlá a hovorí o nich ako Kolumbus o novom svete tam za ďalekými moriami. Jeho
         mládenec je on sám:
V mysli pak novou sobě tvoří větu,
Ana se má zjevit budoucímu světu!
Radi sa stretávame s takýmito snívačmi vyšších životov, oni nám hovoria o budúcnosti,
         značia cestu, na ktorej vyviazneme z mrzkých, temných labyrintov prítomnej hodiny. On hrmí
         do zmätkov prítomných osudov, a hoci nedáva kľúč, ktorým by sa odomkli dvere budúcnosti,
         predsa tupí toho, kto sa hýbe len v týchto nízkych vrstvách a vystavuje sa hrám osudov.
I tentě bídný, malodušný — Co se hravým
osudům nechává.
Je to neobyčajná pružnosť (elasticitas), akú tu javí jeho duch; ale predsa ešte nie taká
         sila, ako v básni
Rozhorlení
, kde vystúpila jeho obrazotvorná hravosť
         na búrne more života, na ktorom vidí hrozné prekážky svojho ideálu! Tu kladie akcent
         neľahkosti na to, že:
V křivou kolej tak stúpili otcové,
Táhnouce s bludným, zaslepeným světem!
Co medle jasná jimžto svítí
Hvězda, jejích synové si počnou?
Tu sa zdá, že mu pukne jeho struna; je to veľká agitácia vnútorných duchov sveta, veď už
         minulosť zatracovať je dačo zúfalé, čo ani budúcnosť nemá! Ale tu sa lomí samo zúfalstvo na
         pružnosti jeho mysle. Preto volá odhodlane nad hrobmi otcov:
Otče, spočívej, já se jinou beru
Cestou, křivá jest níž mne si vypravil!
Ale ako Slovák nemohol zniesť tento boj domácností, srdca, útlosti, nižších krajov
         povinností, a vo veľkom povedomí sa korí v synovskej prosbe:
Odpusť, že už syn tvých potomně
Následovať kročejů nemůže.
Pekný je to, pekný život ducha, za ktorý pevec sľubuje odmenu:
Věčná potom nám sroste chvála,
Když v nově krásně ve Tatře svitne.
Ku krajším spevom patrí bezpochyby ešte aj
Mladý zpěvec
. Je to sám
         básnik, tichý, krotký, srdečný, podávajúci svojim rodákom v kalichu lásky víno národnej
         lásky. On viac ešte nevie, ale už to je dosť, dosť! On je ten, o ktorom sám spieva:
Mladík zazpívá z citu upřímného,
Buďto se ozve veselá neb smutná,
Mladík zazpívá z citu hlubokého,
Pokud mladistvý oheň v prsou dutná,
Mladík zazpívá z citu horlivého.
Viac neurobil, ale s citom zaspieval hlboko a horlivo. K jeho nedostatkom patrí nielen
         nevyzretosť myšlienky, pohybovanie sa viac v abstrakcii našich ideálov, ale aj sám sloh je
         na veľa miestach nie poetický. Akási úzkostlivosť, aby sa len stal zrozumiteľným, mu
         nedovoľuje v smelom úchvate vznášať sa nad svety prostredníctvom temného, ale svätého
         tušenia. Preto sa v mnohých spevoch plazí, bárs, pravda, medzi kvietkami, ale predsa je to
         plazenie. Sloh (stylus) je ostatne veľmi čistý, uhladený, čo však na poéziu nepostačuje,
         práve tak ako nejeden učesaný, uhladený, vymastený cifrák robí len protiveň, ale rezký,
         kučeravý, rozstrapatený nám prichodí ako anjel. A najmä v poézii sa páči tá súmerná
         nepravidelnosť, hojnosť živlov a obrazov, sloboda v slove a výraze, len nech dobrým vkusom
         (der Geschmack) dýcha. Nemôžeme pochváliť ani to časté používanie zdrobnelín, tie jeho
         lavičky, rybičky, dušičky, trávičky, vetríčky, rosičky, sestričky atď., tie líčka,
         slniečka, srdiečka, zrniečka atď. nie sú príjemné pre tú samu hojnosť príjemnosti. Ako sa
         sprotiví veľa maškŕt a sladkých vecí, tak nás domrzia aj takéto slovné maškrty. Pekný je
         spev epickej povahy (natura) Dimitrij, ktorého individuálnosť nám svieti spomedzi hrozných
         udalostí, čo sa stali v ruskej zemi. Čo sa týka čítania — je príjemné, ale predsa nie je
         epické tak, ako by sa patrilo. Stav Ruska v tom čase je istotne epický, lebo dej zasahujúci
         celé bytie vtedajšieho Ruska je síce ako jediné mračno, ale spojené z tisícich živlov.
         Ruská zem — sú hranice tohto čohosi jednoliateho. Epický spev je celá tá udalosť
         mongolského ujarmenia Ruska. Tu je veľké more, v ktorom môže vyniknúť individuálnosť. Tu
         zrejú interesy rodiny, tu je pole povinností, práv, slobôd. A všetko sa musí vpliesť do
         jedného celku. To je epika. Dimitrij je hrdina, on vie biť a dodávať sily; ale z celého
         spevu vidieť, že pevec nezlial do jedinej myšlienky vtedajší život Ruska. Sem-tam sa váľa
         vojna, sem-tam sa ľudia bijú v súboji (Duell). Je to rozprávka — akú Slováci radi čítajú,
         bez osobitného scénického skladu, bez umeleckej zaokrúhlenosti. Škultéty sa však vyznačuje
         viac ako všetci mladší česky píšuci pevci, s výnimkou Kollára, dokonalým rýmovaním; sami
         českí pevci veľmi často jazdia na ľahkých rýmikoch: svit — kmit, stín — klin, hledí — sedí,
         tvé — své, má — tvá, moje — tvoje — svoje, zas — čas — hlas, háj — máj — raj, den — sen —
         ten — jen, jasný — krásný — časný — hlasný, jasnosti — temnosti atď. Rýmy však nie sú také
         pekné, keď len litera k litere pristane, lež i vnútorná súmernosť rozmanitosti musí v nich
         panovať. Čieže uši neurazia hentie cingi — lingi, svity — kmity, stíny — klíny? K
         najhlavnejším cnostiam rýmov patrí, aby sa nerýmovalo podstatné meno s podstatným menom,
         sloveso so slovesom atď; tu kladieme zopár Škultétyho rýmov na ukážku; sú vzaté zo spevu
         Dimitrij: Hvězda nová — Rurikova, města — dvěsta, kraje — hraje, dani — zani, vleče — meče,
         rada — padá, slyšeti — knížeti, kníže — blíže, kročí — zočí, uchopí — kopí, máme — rámě,
         káže — záže, divocí — pomocí, tekou - outěku, tichá — pospichá, patře — bratře atď.
Píše v obojakej forme, klasickej i národnej. Nazývam národnou formou rýmovanie, bárs aj
         je rozdiel medzi rýmovaním a rýmovaním. Ale nemôžem byť priateľom tých galopujúcich
         nadutých klasických foriem. Každý národ má svoj odev, nielen na tele, ale aj na svojich
         myšlienkach. Prečo by mal Slovák chodiť v rímskych papučiach po lúkach a horách svojej
         poézie, keď má svoje letné ľahké závoje a hlasy? Svätopluk nášho nenapodobiteľného Hollého
         by sa už ozýval po poliach, keby bol býval oblečený v odeve národných dumných povestí a
         zvučných rýmov, a tak sa ukázal medzi nami. Je síce pravda, že naša reč je uspôsobená aj na
         klasické, rímsko-grécke miery; ale či z toho vyplýva, aby len do nich obliekala výtvory
         národných duchov? Tie si ponárodnime, prelejme ich, ale to nie je dobre, keď sa len ako
         také používajú bez rozdielu, na veľkú škodu domácich foriem, ktoré na nás volajú z
         prostonárodných spevov, aby sme ich oslobodili z nízkosti a otvorili im bránu k vyšším
         letom národného ducha.
Mali by sme ešte jedno-druhé na srdci, ale vieme, že náš pevec sa od toho času, v ktorom
         tvoril tieto básne, sám v mnohom zmenil, zdokonalil, svoj náhľad na život vyskúšal a
         vyostril; nechávame si teda na budúci čas, najmä ak by nám ešte ukázal svoje plody, o jeho
         poézii pohovoriť. Prosíme však láskavé obecenstvo, aby nám odpustilo, že sme sa pri tejto
         zbierke dlhšie bavili, na škodu nasledujúcich dvoch básnikov. Vyhovoríme sa tým, že o
         mnohých veciach, ktoré sme tu pripomenuli, by sme boli museli okrem toho pohovoriť pri
         oboch nasledujúcich našich básnikoch; čo už teraz nebude treba, a my rovno už len k ním
         samým pristupujeme.
2. Pán Žello nám vo svojich básňach (poéma, das Gedicht) vyjavil, čo vykonala v živote
         idea slovenskej národnosti, nakoľko sa zmestila do myslí, aké obrazy a nádeje v nich
         vzkriesila, slovom, ako sa dotkla skutočných foriem doterajšieho, ešte nenárodného
         spoločenského života. Nie je tu z nej samej nič vyššieho, ale len to všetko nižšie cítenie,
         to z nej vyjadrené dýchanie národnej duše. Sám básnik vraví o svojich piesňach, hovoriac
         im:
Již mé písně tedy jděte,
Kam náhoda vás zažene!
Ač ste prosté, nelíčené,
Však ze srdce mi plynete.
Jděte, a kde Slovan žije
Rcete, ať to všickni znají,
Že i v tomto dálném kraji
Slávě věrné srdce bije!
Každý básnik si povie najlepšie sám pravdu o svojej poézii; lebo čo básnik chce, to je.
         Viac nemôže chcieť, ako je vstave túžiť. Ale to, čo si predsavzal — aj dosiahol. A on nám
         ostane ozaj živým svedkom toho, na aký stupeň prišla v skutočnosti idea nášho života,
         vyslovená vyššími géniami. Ani Škultétyho školský duch, letiaci na smelých výlevoch k
         ďalekému ideálu, ani génius Karola Štúra, smelo sa derúci do tajnosti prírody — nepanuje v
         Žellovej poézii. Žello odhodil školské putá — a neprelomil kôru života; vystavuje svoju
         myseľ v názore Slávy, ale dá jej kráčať po mrzutom svete uprostred pochybnosti a neistoty.
         Jeho nevynáša prekypujúca obrazotvornosť mládenca k výškam nadzemských nádejí; berie pred
         seba skutočnosť — a nevie sa nad ňu vyvýšiť. Preto úzkostlivo ráta všetky obraty
         skutočnosti — a z nich samých chce vytvoriť ideál Slávy. Preto mu ustavične idú mysľou
         strach a pochybnosti, lebo zem nedáva útechy a interesy križujúce sa po nej zrážajú ideály
         budúcnosti. Preto mu mätú myseľ takéto otázky (s. 7):
Nikdy-li nepromění v klam se mi víra tato?
Nikdyli nevloudí hltavý vlk více se v ovčín
Náš, by zubem drápal lítě beránky tiché.
Zdaž’ naši víc nebudou synové lhostejně se dívat,
Když cizinec milenou jim bude šlápati mať?
Zda-li domácí víc nesvornost svůj mezi národ
Na střechu jak škodné jiskry metat nebudú?
Za chlebovú skyvu, neb za ženu zdaž ze školy vyšlá
Mládež svou neprodá řeč si hanebně i rod?
Slovom, letia mu mysľou všetky tie idey predživotné, čiže ukazujúce sa pred vstúpením a
         pri vstupovaní do života, figúry odporov; niet tu toho tušenia istoty, s akou sa musí
         uskutočniť idea budúcnosti. Hlboký žiaľ a zožierajúca starosť ho vodia po krajoch Slávy.
         Večná reflexia drží génia, aby sa nerozlial po slobodnej ríši proroctva a poézie. V týchto
         básňach sme zbavení tých bezpečných ťahov, pomocou ktorých sa nám básnici stávajú vodcami
         života. Kollár sa stal pre svoje bezpečné ukazovanie, kam by sa malo hľadieť, heslom na
         každý deň, takže šli k nemu o radu aj tí, do ktorých povolania sa nerozumel, ba aj on sám
         skutočne tam zasahoval poéziou svojho ducha, kde je neznámy. Nech číta, kto chce, napríklad
         to, čo hovorí vo
Vzájomnosti
o štáte, v
Cestopise
o vzájomnosti — už tej vyššej než len materiálnej, a presvedčí sa, že je príjemnejšie a
         bezpečnejšie a vyššie smelo blúdiť, ako bojazlivo sa síce bludu vyhýbať, ale pravdy
         nedotýkať.
Myseľ posvätenú rodu, najmä básnikovu, nesmú obletovať len skutočné biedy, lebo tak sa v
         tom každodennom filisterstve sám stane filistrom. Ale tu nám nejde o to, aby sme vyšším
         duchom kázali o morálke, ako skôr o to, aby sme odkryli stanovisko nášho básnika, a to sme
         už urobili. Tomuto je on verný.
Bol vek, ktorý mal na čele veľkého muža, a to bol Dobrovský. Ten zaplakal nad
         nesvornosťami starých Slovanov v zmysle historickom: a allo celý vek sa dal s ním do plaču
         a do deklamácií: My nesvorní Slávové! Toto sa prenieslo aj na mladšie pokolenia, a to
         nešťastne, lebo sa to stalo práve v tom veku, v ktorom sa duch národa, zaprataný v nízkej
         podstatnosti obyčajného života, začal rozrážať a rozdeľovať na jednotlivých duchov. Tu
         povstávali duchovia a v pôvodnej sile sa valili do sveta; náhľady, pojmy, názory a hľadenie
         do neznámeho kraja budúcnosti boli vyjadrené v najrozmanitejších podobách. Čože bolo
         radostnejšie pre slobodnejšieho ducha, ako vidieť, s akou silou duchovia zápasia o jednu
         jedinú myšlienku slovanského spasenia. Dobrovský už ležal vo večnom sne, lež tu schytili
         jeho náreky, ktoré on vyrážal z duše v historickom zmysle, a prilepovali ich na prítomný
         vek nového života a parafrázovali jeho výraz: Wir uneinigen Slaven!
[
118
]
No — ja už neviem, ako si títo páni predstavujú slovanský život, či vari tak
         ako v minulých dňoch nášho sna, kde sa nik neoddeľoval od masy, ale nik ani netúžil po
         ideáli Slávy? Pravdaže, tomu, kto už bol niečo urobil, mohlo ľahko prísť na um, že to bude
         svorný život, ak by všetci, čo sa prebrali, kvákali ako on: ale to je veľmi smiešne. Život
         sa musí kývať, hýbať, kráčať; ale akéže by to bolo hýbanie, keby každý vŕzgal len na jedny
         gajdy! To, čo teraz niektorí prezývajú nesvornosťou, je najkrajší kvet života, lebo my
         teraz veru ani nemôžeme byť nesvorní v tom zmysle, v akom nariekal nad nesvornosťou
         Dobrovský. To sú pletky. A keď sa taká nesvornosť aj strhne, ako bola medzi niektorými
         našimi, napr. p. P-om a T-om,
[
119
]
nuž akože to škodí? Obecenstvo na ňu zabudne; okrem toho vyšší duchovia zo
         svojej nesvornosti splodia vyššie veci. A malicherní ľudia, ľudia vzťahovační — navaria len
         sebe hanbu, ktorá im zatarasí vtok do jednoty celku. Ale aj proti Dobrovskému môžeme
         povedať, že aj samy tie výjavy v Slovanstve, aké sme videli u polabských a pomoranských
         Slovanov, nad Vislou, na veľkomoravskom tróne, na Kosovom poli, v ruskej zemi atď., že aj
         samy tieto výjavy majú aj iný význam a stoja na inom poli, ako len práve na pojme
         nesvornosti. Aj tu bola nesvornosť nie príčinou, ako skôr príležitosťou, pri ktorej dvíhali
         svoj hlas iné príčiny. Ale keď sa už raz dostane niečo od veľkého muža do úst menších ľudí,
         to musí urobiť svoju cestu. A z tohto veku spieva náš básnik, akože by sa bol mohol vyhnúť
         tomuto nariekaniu? Verne a výborne sa javí v jeho básňach ten žiaľ a stojí pred nami nie v
         temnom svetle osobných nárokov na hegemóniu, ale istotne v jasnom svetle úprimnosti. A on
         nám je práve preto milý, drahý, sme radi, keď tak okolo nás šteboce, lebo vieme, že sa chce
         vyhovoriť, pre pokoj duše vzbúrenej nad národom.
Poznáme prameň, z ktorého vyšlo veľa energie; z neho vychádza aj to tvrdé slovo, ktoré
         aj náš básnik bojazlivo vyslovuje o našom národe — opakujúc ho, a to je: samovražda
         Slovanov. Básnik si žiada na konci predspevu radšej zomrieť, ako byť svedkom:
Národ největší jak samovraždu tropí.
— Nechceme to tu mať za zlé,
         kde ono má svoju pravdu v tom zmysle, že to bola jeremiáda oblečená v tvrdých kontúrach
         (contour = obrys, objem figúry) toho času; ale chceme len básnika potešiť tým, že je
         nemožné, aby niekde bola smrť pred životom. Niet sa čo báť, že Slovan spácha vraždu na sebe
         teraz, keď ešte len začína žiť. Tešme sa dennici vychádzajúcej nad Slovanstvom, lebo
         rozvíjanie sa duchov je ich oddeľovaním sa od bezprostrednej masy, veď sa okrem toho
         rozvíjajú iba tak, že sú vo vyšších vrstvách cieľov a ideí výrazom jedného ducha, a tak
         vedno spojení. Po osobnom boji začíname byť všetci jednou dogmou slovanského života.
Medzi našimi básnikmi, najmä týmito, postavenými pred nami, počína si p. Žello ako
         starostlivá Marta. V jeho básňach je charakteristické to, že tá starosť sa prebíja na
         každej strane na povrch. Nesie sa ponad všetky slovanské kraje a dáva rady všetkým kmeňom,
         napomína ich, radí prostriedky, a všetko je vyslovené v oblasti tej odťažitej vzájomnosti.
         V jeho ohlasoch z dolného Uhorska nám podal viacero takých starostlivých rád. Sťažuje sa
         tu, že v tých hluchých dolných stranách spieva len sám sebe, a to je veru zarážajúce, lenže
         nie celkom, keď básnikovi má ísť len o to, aby sa vyspovedal z tajnosti skrytých túžob
         duše, a čo by ho hneď len sám pán boh počúval! Tak sa pustí po Slovanstve. Ale to je už
         jeho osud, že ho všetko hamuje, hneď vidí prekážku v sebe samom, oddeľujúc sa od svojej
         piesne!
Ach, kdyby mně zvuky vaše
Lehká mohly dat svá křídla,
Letěl bych zřít onná bydla — atď.
To je hlas básnika nezmiereného so sebou a so svetom, on vydeľuje seba zo svojho ducha,
         ideu zo sveta; tu, pravdaže, musí starosť zožierať ľudské srdce. Básnik má seba v svojej
         poézii, či teda nemohol aj tento náš básnik rovno letieť po Slovanstve a hrmieť tajomstvami
         svojej duše? Ale len vtedy, keď si prilepil také olovené krídla „keby som mal krídla, letel
         by som, a toto by som spieval“, len potom hovorí, čo by radil! Pamätné je, čo povedal
         Čechom!
Čechia:
Skloň se i ty k Tatrám trochu —
Máličko se znížit musíš!
Je pekné, že v Žellových básňach sa ozývajú ozaj všetky slovenské hlasy. Už vtedy cítili
         lepší duchovia, že české hlasy sú nedostatočné pre Slovákov; lenže, pravda, žiadosť bola
         vyslovená trochu karikatúrne. Sám Kollár žiadal nemožnosť, aby sami Česi dobrovoľne
         slovenčili češtinu kvôli Slovákom. To je nevídané! Keď si národ aj upraví reč — upraví ju
         kvôli sebe a nie kvôli inému. Bola to hrozná karikatúra, keď niektorí chceli fušovať
         slovanskú reč, aby sa ju Nemci, Francúzi a čo ja viem kto ľahko naučili; lebo z toho vyšli
         potom naozaj sarny (srny). Dosť bolo, že sa už predtým nastupovali stredné cesty, hľadali
         intermediácie medzi českou výškou a tatranskou čerstvosťou, ktoré však neviedli k ničomu
         preto, že národný život nie je hra na fazuľky, ba ani nie kupecké vydávanie kníh, ale má
         hlbší obsah, z ktorého idú hlasy. Tieto hlasy sa už dostali k slovu — a náš vek ich, či
         chce či nechce, musí počúvať. V tejto ríši neplatí to: bene placere.
[
120
]
Básnik stojí sám v tomto svete vraždiacom naše ideály, géniovia ho nevyvyšujú nad tieto
         biedy; preto jeho pieseň je jeho nepokoj. V týchto hlasoch sa básnik žaluje na svoju
         samotu. To sú elegické slzy a nemôžu viac urobiť v srdci človeka, ako vzkriesiť
         spoluútrpnosť. Jeho piesne sa dotknú Dunaja a na túto slovenskú rieku sa mu zhŕknu všetky
         sväté, žiaľne aj radostné pamiatky. Teší sa nádejou —
Že nade mnou slavské luhy — Jednou opět kvésti budou!
Tatry sú mu sväté bydlá lásky, pokoja, zmierenia; ale cíti, že im ešte čosi chýba, preto
         radí, ako by sa malo žiť, vystríha pred národnými neprávosťami, napomína ako starostlivý
         otec mládež, čoho sa má chytať, čo nechať. Jeho ideál je:
Nám jen vždy buď jaro svíží,
V máji libý větřík věje,
Ach, za letem jeseň spěje,
A tu se již zima blíží.
Ako Škultéty vyvoláva mládež z mládeneckého života k smelým výškam, kde:
Mladík jistou si na každou stranu — Mužnou pěstí — Dráhu klestí — Chvátaje k
            cíli s duší odhodlanou!
Tak Žellov ideál je práve opačný.
[
121
]
Ale to nie je div, tu nespieva básnik, čo obedúva s Hesperidkami
[
122
]
a čo sa mu s nimi sníva, ale muž, ktorý sa pasuje s kentaurmi.
[
123
]
Kto porovná z tohto hľadiska oboch týchto básnikov, presvedčí sa o pravdivosti
         nášho názoru na nich. Budúcnosť ani neprichádza do reči u tohto básnika, pretože stojí
         nízko v živote a je väčšmi zavretý v prózach našich bied, než aby mal potešiteľnejší
         výhľad. Keď sa aj chce pozrieť do neba — nuž ho postraší reflexia na tieto svety, a on zasa
         žalostí. V šiestom ohlase na str. 24 — 27, kde preletuje slovanské kraje a všade vidí
         prebúdzanie sa k životu, v tomto potešiteľnom videní jeho reflexia na skutočný život, na
         starú históriu a čo ja viem na čo ešte, kalí kalich estetického požívania a životnej
         nádeje, lebo končí ako prozaický mentor:
Z lásky-li se však spustíme — Běda, bratří!
Zahyneme!
Takéto strachy už človeka domrzia: načože sú nám básnici, keď všade len vetria smrť,
         hovoria o vražde a pre samé rady k láske, pre narádzanie k svornosti nevedia spievať o
         láske. Slobodná ríša duchovných záchvevov — je ríšou pre poéziu: načo nám básnik predkladá
         hynutie tam, kde sa tešíme zo života. Filisterský Slovan, pravda, povie, že sa nemôžeme
         dosť nanapomínať k svornosti a láske; to je pravda, ale básnikovo pole a život nie je
         kostolnícke udieranie zvončekom po hlavách, aby ľudia pri kázni nespali. On má čerpať život
         aj zo samej smrti. No ale aby som zas pristúpil k nášmu básnikovi, už som povedal, aké je
         jeho pole, preto to, čo tu hovorím, od neho ako takého nepožadujem. Moje slová smerujú viac
         k nášmu obecenstvu, aby sa vedel rozoznať terajšok od onehdajška. Teraz už nemáme pokladať
         všetko za znak hynutia, ale všetko za znak života. A takto sa náš básnik teší z toho, čo sa
         už stvorilo a žaluje na to, čo sa ešte nemohlo spraviť, pozerajúc pritom na výstrahu do
         minulosti. Po jeho ohlasoch z dolného Uhorska, ktoré vyspieval v trinástich piesňach, medzi
         ktorými sa obrátil aj na jednotlivé výjavy v Slovanstve, ako na Slávy dceru, na Šafárika,
         na chorvátsku Danicu
[
124
]
a Gaja,
[
125
]
na zmätky v Uhorsku atď., objal v týchto ohlasoch slovensko-slovanský život z
         jeho strany už zjavených skutkov, bez ohľadu na historicko-poetický organizmus, ktorý v
         sebe uzatvára istotne aj budúcnosť. Potom sa osobitne obrátil k Slávy dcere a
         Starožitnostiam, potom spieva o slovanskej vzájomnosti, všetko v Kollárovej rečovej skladbe
         a spôsobe myslenia. A napospol sa môže poznamenať, že Žello zdedil celý Kollárov spôsob,
         okrem jeho básnickej pružnosti, alebo lepšie, ukázal, že Kollárova myšlienka je už v
         živote, je už historická, dáva teda možnosť vyššiemu národnému povedomiu. Kollár môže mať z
         toho radosť, viac žiadať nesmie ani nemôže; lebo len čo národ prijme jednu myšlienku, už
         siaha po inej, vyššej. Žello zo svojho nepridal nič k tomu, čo už Kollár bol povedal, a to
         nebolo jeho poslanie; on je ohlas Slovenska, ktoré Kollára pochopilo. Uzatvára tú vrstvu
         povedomia. A preto môžem povedať, že v Žellových básňach možno vidieť spoločenské chápanie
         Kollárovej myšlienky o vzájomnosti.
Žello nekopíruje ani netvorí; on rozpráva vo svojej piesni, čo je v spoločenskom živote
         z národných ideálov. To je ako prvá stanica Slávy dcery. Preto sa aj tieto piesne páčili a
         rady sa čítali v spoločenskom živote Slovákov ako-tak prebudených; niektorí ich pokladali
         priam za niečo klasické. No, túto chválu si ony samy nenárokujú, ich chvála je aj založená
         na inom ako na klasickosti.
Báseň na str. 70
Budúcnosť
je obdarená predmetom v terajšom čase
         veľmi lákavým; nie je to však proroctvo; anekdotka, ako si dvaja sľúbili dať po smrti
         správu o večnosti tomu, čo ostane žiť. Jeden zomrie — a príde povedať druhému:
Oba sme my — V zdáních našich bloudili,
V krátce skusíš, slovy těmi — V dech se libý rozptýlí.
Vidieť, že s týmito vrstvami vyššej poézie nemá práce. Podobne aj v balade sa pohybuje
         nešťastne. Bez všetkej zaujímavosti v celej balade je Lidunka aj Miloslav. Miloslav odíde
         do sveta a dajú si s Lidunkou sľub, že on jej ostane verný a ona zasa jemu. Lidunka sa však
         za jeho neprítomnosti vydá za akéhosi cudzinca, ktorý ju bije, až neborká zomrie. Miloslav
         sa vrátil, keď už bola vydatá, dohováral jej a oženil sa s Marenkou. Potom chodil s
         Marenkou na Lidunkin hrob, kde je nápis:
Ze mneže berte — Příklad smutný si slovenské děvy!
Nevěrnost vzbuzuje nebes hněvy — Cizorodákům nevěřte!
Toto je sententia moralis.
[
126
]
Ako som povedal, ani toto nie je pole jeho povolania. Balada je rozvinutie
         istého deja (dej = Ereigniss) obratnými nákresmi (nákres = Linienzug) charakterov a jej
         účinok spočíva v ľahkom, uchvacujúcom vystavení. Tu niet nič z toho všetkého. Ale bárs by
         sa sily skúšali všade, bárs by každý učený Slovák kládol svojho ducha na váhu predmetného
         sveta; veď človek nepríde o hlavu, keď aj nebude hneď vo všetkom vychválený, a aj keď vždy
         nenaďabí na pravú stranu.
Pán Žello si zaslúži chválu, že oživil svojím hlasom nielen dolnozemské pustatiny, ale
         napospol pustatiny našej literatúry. S týmto úprimným slovom sa s ním lúčime a pristupujeme
         k p. Karolovi Štúrovi.
3. Aj k básňam K. Štúra pristupujeme s nie menšou radosťou ako k predošlým; ba so
         zvláštnym citom sa púšťa recenzent do ich posúdenia, pretože z nich vidieť vyšší let
         poézie, ako už z povedaného vysvitne. Lenže to je tiež pravda, že rozoznať vyššiu poetickú
         cenu týchto básní od výbehov do prózy je neľahké. Ale veď nebudeme na ne hľadieť suchým
         rozumom, dáme právo citu a povieme o krásach, ktoré sú tak veľmi zreteľné.
Tento náš básnik má určite vyššie stanovisko a aj vyššie povolanie ako obaja predošlí,
         preto premáha aj väčšie ťažkosti. Čo je u Štúra krásne, letiace vyššie, to je jeho hlboký
         pohľad na nižšie aj vyššie svety, na prírodu aj ríšu ducha, do minulosti, aj do budúcnosti.
         Z jeho výtvorov veje duch nejakého vyššieho zjavenia; čosi na nás hľadí, keď ho čítame.
         Skoro by sa človek obzeral aj v tej najtichšej chyži; takú farbu dáva, také šumenie tajných
         duchov vzbudzuje. Jeho obrazy majú v sebe hlboké významy, mnohé z nich sú opravdivé
         pyramídy. Aký je to len napríklad obraz v jednej povesti na str. 90, kde chce povedať, že
         väzni darmo kopú do skaly, a voda nechce ísť — a on spieva:
A skály vždy ještě suché,
Po nichž chrámy lásky hluché!
Hluché chrámy lásky! Z lásky sa dal Omar so svojimi do prebíjania ohromnej skaly, aby
         vyraziac vodu, mohol ju brať z tokov! Už vybil do skaly celé chrámy — ale tam je hlucho,
         nie tak ako teraz, keď niekde vyleješ vodu, nuž ti hučí — hučí, až neskoro hviždí a s
         hrmotom padá na dno! A čo poviem o prírode; u tamtých dvoch je ona len tichá, sama osebe sa
         pretvárajúca, tu v
Ozvěne Tatry
sa už premieta a rozkladá na tróne.
         Prekvapujú nás silné, malebné, uchvacujúce obrazy, akoby chceli nasilu povedať, aký život v
         tých mŕtvych ríšach prebýva. Jemu
„Jabloň vonným, jiskří květem“
a
„růže puk plamenem hoří“
,
„z lesu živé dechy
            vějí“
,
„Po olšinách písně chvějí“
,
„Potoků jek
            hlubokým dolem zvoní“
,
„na kvítku polním krásné barvy
            hasly“
,
„údolím dlouhá — dlouhá táhne chvíle“
,
„krev tam bublá dolem ustrnutým z boje“
, ale nebudem vyťahovať
         jednotlivé krátke, ale hlboké obrazy nášho básnika. Mohol by som tým uraziť samého básnika
         a okrem toho by som ich musel vypísať mnoho, keby som chcel podať bárs len neúplnú mozaiku
         jeho názorov. On sa však neuspokojuje len s týmto bleskom svojho duchovného oka upreného na
         prírodu, ale siaha aj vyššie — a zvuk jeho struny je nesmierne odlišný od zvukov múdrosti
         sveta tohto. Tu má už duch čistú radosť z básnika, lebo ho volá nielen medzi ruže a k
         hnusným odporom sveta, ale ho uchvacuje hore k filozofii života, kde sa ešte len otvára
         jasná brána poézie. Čože tam po svete, myslí si čitateľ s básnikom, a ide za ním, kam ho
         volá. Tu už nestraší to citlivostkárstvo, ten mĺkvy cit, tu sa zhlboka varí cit, o ktorom
         hrmí s nebeskou túžbou a prorockým tušením v básnikových strunách:
Hluboký cit jako blesku jiskra letí
Celým duchem — duch se vroucně ztřese,
A vydá zvuky tam v nepřelomné vůli,
Až se vážným skutkem své věci posvětí.
To je obrovské predstavenie citu. Popravde teda básnik volá, mysliac na dobu a mnohých
         vrstovníkov:
Ten cit u vás zhasnul jak slunce na západu,
A za sluncem duch co vetřík uvanul,
Teď darebná vůle po noci se toulá
A skutek v jiném tam obzoru splanul
— atď.
Je to hlboký obsah, ale sú to žiariace svety poézie. To je už pokrm ducha, ktorý
         rozohreje, je to večný mok, ktorý nasýti dušu. Ale tu je súčasne najvyššie povedomie
         pravdy. Je to už ohromnejšie obvinenie svojich čias ako na sto hárkoch napísaná variácia
         predmetu My nesvorní Slávové. Básnik odopiera podliakom cit, ktorý otriasa duchom a ktorý
         vydáva zvuky v nezlomnej vôli! Je to významnejšie ako autodafé. Veď naozaj, kde toho niet,
         tam je duch iba vietor a vôľa iba strašidlo túlajúce sa po nociach. Ale hoci si básnik
         vedel vytvoriť tieto kentaurské ohavy, stojace nad kostolom slovenskej idey, predsa sa
         nezľakol, ale vo vyššom úchvate duchovných síl brnkol na strunu a rozháňa ich izaiášskym hnevom:
[
127
]
Vy jen jdite! Vám dlouhou dobrou noc!
Dům Slovenska pustý proto nezůstane,
Věrných syna málo! ale víra trvá,
Víra hory bouří — hrom tupí jejich moc,
Dobrý den vám věrným, nevěrným dobrou noc!
Všetka sila poetických úchvatov už nemohla jasnejšie vytrysknúť z básnikových pŕs. Táto
         jediná báseň je hodna, aby Štúra s úctou menovali medzi našimi básnikmi. Tá živá, pohyblivá
         myšlienka, jej obrovský krok s hrmotnými letmi hrôz a odporov, už len to pochopiť a
         vysloviť slovom je sila a pružnosť. Poézia tvorí divy a účinok tejto básne musíme pomenovať
         divom. Je to báseň na str. 43 — 45, nazvaná
Nevole
, ktorú tu hlbšie,
         ako by si zasluhovala, nemôžeme rozoberať, lebo má veľa zvláštnych obratov; no i tak to
         nejde pre krátkosť miesta — a okrem toho chceme spomenúť ešte aj iné. Lež ešte spomeniem
         tieto verše, ktoré vyslovujú tak hlboko náš vek a naše biedy. Náš básnik hrmí do Tatier:
Kde váš život plyne — tam spíte a spíte!
Kde sílu hledáte, tam vás čeká nemoc —
Dobrou noc, Slováci, Slováci, dobrou noc!
Básnik však pri tom nezostal, práve tak ako náš mladý pevec Janko Kráľ, ktorý tiež silno
         povedal:
Čoby tam dobrú noc, veď ešte nebol deň!
[
128
]
Alebo Samo Chalupka:
Keď nám deň zapadol — Veď on zase svitne,
Ten náš slovenský kraj — V nový kvet vykvitne!
[
129
]
Tak nám naši pevci, chvalabohu, zvestujú nový deň! Sláva im a dobrý — dobrý deň!
Ozvěna Tatry
od p. Štúra má dve básnické časti, v prvej nám básnik
         podal spevy, lyrické básne, v druhej národné povesti. Teda veľmi znamenitý názov, lebo tým
         sa dosiaľ ozývala Tatra. V jednom i druhom ohľade podal básnik krásne dôkazy darov svojho
         povolania. Jeho sloh je umelecký, reč iba na niektorých miestach plynulá a jasná, v
         niektorých básňach celkom tvrdá a neohybná. Vidieť, že sa p. Štúr ešte veľa pasoval s
         formou, najmä s formou reči, a tu nám prichádzajú na um naši terajší slovenskí pevci, ktorí
         síce ešte formu z hľadiska krásovedného nevybrúsili, ale predsa rečou ohybne obracajú a
         otáčajú ako zručná ruka bičom. Už je to raz pravda, že to, čo ide po tých cestách slova,
         ktoré sme vydláždili vo vlastnom srdci a vyviedli aj von k bránam citu a umu, je omnoho
         pružnejšie a ide lahodnejšie do spríbuzneného srdca ako to, čo hovoríme vyštudírovanou
         rečou. Ale tieto básne sú staršie, než aby sme mohli popravde žiadať, aby boli slovenské. —
         Zdá sa pri mnohých básňach p. Štúra, že už ide prelomiť mreže reči silou myšlienky,
         pružnosťou názoru, ale tu sa hneď, už či na zlozvuku rýmov či na ťažkosti a tvrdosti výrazu
         sám tok poézie hamuje a zahatá. Nechže je táto zbierka čo do reči samojediná z básní p.
         Štúra; jednu neľahkosť, aspoň čo do formy, bude mať pevec preč z cesty.
Vyššie básnické dary nám vyjavuje aj báseň
Spevec
, v ktorej už žijú
         vyššie postavy tohto básnika než u dvoch predošlých. V tejto básni je večná pevcova túžba
         vtlačená vybranými nákresmi do skúpeho slova, do slova nepostačujúceho pre tajomnú reč
         básnického nadchnutia. Mládenec sedí na skalách, hlboké dumy vedú rozhovor s jeho duchom;
         až sa mu srdce rozplače! Ale čujme samého pevca (s. 4):
Červánek už bledne — Mhla nad vískou plove;
Dmou se vlny divé — V hloubi mladíkově.
Po tomto žiaľnom stave pevcovej duše zjaví sa mu postava pôvabnej devy s harfou, dávajúc
         mu nástroj na vyťaženie hlbokých pokladov jeho duše. Ale tu v tej básni je vyslovená hlboká
         myšlienka, ktorá nechce dopustiť, aby vzal harfu a odvážil sa vysloviť bôle duše. On vraví:
Zpěv můj nemá vnady — Po úbočích plyne
V pusté těká hrady: — Jak se v kolo bratří vine,
Lesem hyne — hyne — zhyne.
Pevec vyšších vrstiev života sa nechce ľahkomyseľne dotknúť svätých miest poézie — a v
         tom boji vnútorných prívalov hnutia duše a so zápalnou bázňou nesmelej reflexie sa obráti
         jeho zomdlená duša sama k sebe a pevec usne. Preberúc sa večer zo sna, plače nad hrobmi:
Kde stín otců svadlých. — Došel svého šera.
A keď si podumal — zjaví sa mu zasa čarovná postava a zastane si pri ňom. Tu sa k nemu
         už priblížila poézia, lebo hoci sa ešte nechce chytiť harfy, predsa sa mu už deva páči,
         víta ju: ale šepce oslabený dvojakým prívalom:
Zpívati nemohu — Zpěv můj není milý,
Žel se prýští, toužba hoří — Ale vůli hrozba moří!
Ďalej sa priznáva aj k samým piesňam, ale len k nižším piesňam, ktoré zdedil od matky:
Ale tyto hry nevinné — Hněv za Tatry žene klidné.
Uznáva aj to, že kto stlačí srdce, ten sám vyvoláva z hĺbky pieseň:
Ale moje písně vroucí
Já zanořil v ňádra žhoucí.
Duchovný boj zmoril jeho dušu a zas usnul. Ale tu sa mu v snách kriesili nové prúdy
         života. Už sa mu sníva o sláve, ktorá sa zmieruje s nebom. Pekné sny — sny svätej, zlatej
         poézie. Pevci naši, študujte filozofiu, aby ste už hoci len ten jeden výraz kresťanského
         náboženstva zmierenia sa človeka a národa s bohom prenikli svojím duchom a zapálili sa preň
         a naladili svoje harfy na oslavu budúcnosti, v ktorej sa Sláva zmieri s nebom.
Pevcovi p. Štúra sa už sníva:
Tam o krásné Slávě — Jak se míří s nebem,
Jak se leskne právě. —
Ale z tohto sna ho zobudí ráno skutočnosti svojím vetrom. Tieto súzvuky pevcovej duše —
         získavajú vždy väčšiu celistvosť: lebo po zlatom sne — zas sa zjaví jeho obrazotvornosti
         postava pôvabnej devy s harfou. To je už osudová nevyhnutnosť, tu je vystavená sila
         povolania, ktorému sa vyšší géniovia nadarmo vyhýbajú. Nadarmo sa aj Gregor Veľký usiloval
         skryť sa do kláštora pred skazenosťou sveta hltajúcou cirkev Kristovu: osud cirkvi ho
         vyvolal na stolicu najvyššieho biskupa cirkvi. Ale aby sme sa vrátili k nášmu básnikovi, aj
         jeho pevec:
Po děvě zatoužil — Mínil harfu vzíti,
Věřil, kde stroj bude — Bude děva dlíti.
Povolanie prevýšilo odpory, a on:
Sáhne rukou po nástroji,
Prst se k strunám hlasným strojí.
Tu máme teda básnika, pevca z vyšších vrstiev duchovných snov a životov skutočných ideí;
         ale nášmu básnikovi to ešte nebolo dosť. Zdalo sa mu to byť neprimerané jeho ideálu o
         pevcovi, aby prijal vyššie dary a povolania cestou zemskej rozkoše, predstavenej tu veľmi
         krásne v obraze pôvabnej panny. Preto dovŕšil pásmo svojich snov ozaj ráznou myšlienkou,
         ktorou sa aj táto báseň neobyčajne, neočakávane končí a završuje.
A děvice bílá — Hyne, světlem plyne
Tichým ranním větrem — k zorám — dál se vine —
A v úžasu mladík bledý — S harfou v ruce k nebi hledí.
K nebu hľadí pevec nášho básnika; je to pevec slovenský. Tu je vyjadrený celý nový svet,
         svet myšlienky zvláštneho názoru. A to dodáva básnikom posvätenie za vyšších kňazov
         národného kostola idey. Vyššie ideály sa vteľujú na čas do postáv vábivých pre oko syna
         zeme, a keď preborili pancier dedičných kôr a hriechov, a keď vzkriesili jeho srdce a
         vyzvali jeho ducha do boja, odletujú k jasnejším zorám, do neba skutočných ideálov, aby
         pripomenuli synom zeme, že keď ich chcú objať, musia ich hľadať nástrojmi večnosti. Ten
         pevec stratil pôvabnú postavu, ale náš básnik mu nedal do tváre hnev a germánske zúfalstvo,
         nedal mu do úst zlorečenie, ale ho nechal stáť s harfou a dívať sa do neba.
Sám nemôžem premôcť svoj cit, aby som ešte mohol reflektovať o tejto básni a písať o nej
         chválu, ako si zaslúži; slovom, je to báseň z vyšších oblastí ducha, namaľovaná vyššími
         farbami. A my sme p. Štúrovi dlžní za ňu najhorúcejšiu vďaku. Ak bude pokračovať v
         nastúpenej ceste, ale najmä keď vystúpi v ohybnosti krásnych foriem slovenského jazyka ešte
         vyššie: teda mu sľubujeme a s istotou môžeme prorokovať krásnu budúcnosť.
Krásna je aj báseň
Krásny věk
, ktorú by bolo hodno kriticky
         rozobrať tak pre jej prednosti, ako aj nedostatky; na to nám už nestačí miesto. Povieme v
         krátkosti niečo o nej. Myšlienka krásneho veku nemá sama v sebe jadro; čo a aký je ten vek?
         To nám básnik nevraví. Najprv nám básnik veľmi pekne predstavuje krásu okolia, a to mu je
         krásny vek; potom odkrýva krásu Tatier, ale s tým smutným heslom:
Príroda věčný
            květ — odkvetá, co ruka tvoří
, zato sú mu rosa, jarní čas, klasy, Křiváň atď.
         vždy čerstvé predmety, ale Devín, Nitra atď., to mu padá a odkvitá, a ako tamten je stále,
         tak tieto len pripomínajú krásny vek. Básnik sa ju síce usiluje spojiť akosi dovedna, keď
         spája prítomnosť prírodnej krásy s krásou minulých historických vekov citom slovenskej
         národnosti. Potom sa zas priblíži k mladosti a nazýva ju krásnym vekom, a keď ju náležite
         pochopil: hrmí k nej slovom prorockého napomenutia — a sľubuje krásny vek.
Zo všetkého vidieť, aká hojnosť túžby, a všetko to v sviatočnom odeve slohu. Myšlienka
         sa však sama v sebe nerozvíja a nečlánkuje, lež je len vo svojej abstrakcií sem-tam nosená,
         raz prenášaná, raz hádzaná. Básnik mohol vystúpiť na dialektické pole a v zmierení sa s
         prírodou opísať krásne veky, či už historické úseky vo svete, či v Slovanstve, či na
         Slovensku. Aké sú to krásy, ktoré básnik vyjavil na jednotlivých miestach napríklad o
         mladosti:
Co z jara květ, to mladých ňader cit —
Mladosti, tys plápol živý,
K prudkým letům oheň chtivý,
Co zpanilé, jasné hvězdy kmit!
Ty po vlnách kvapíš dutých,
Po strminách smělým krokem
Jiskrnatým stíhaš okem
Lety věků nebem hnutých.
Mladosti ctná! slavný tvůj let,
Duhy mezi mračna stavíš,
Temným dolem na zpěvích se plavíš
A svět mrtvý tobě stín a smeť!
Je to prenikavý obraz; plný krásnej rozkoše. Len musíme ľutovať, že tieto jednotlivé
         krásy nie sú šťastnejšie pritvorené k celku a samej myšlienke krásneho veku. A keď sa nás
         básnik pýta na slávu svojich dedov, odpovedá mu iba skalná mŕtvota, pričom obdivujeme jeho
         umenie, pomocou ktorého vie postaviť svoju obraznosť do takej súmernosti s javmi sveta a
         prírody, že nám svieti z toho najkrajšia jednota. Dôkazy v básni
U
            Děvínu
(s. 27):
Děvíne! kde slavské tvoje krásy?
Tam, kde svadlých růží vůně:
Kde vítězů tvojich dávne hlasy?
Kde jich kosti — v země lůně.
A kde otců pevné ruky?
Tam, kde duté surmy zvuky.
A koniec tejto piesne je čosi magnetické, hlboký žiaľ, od ktorého sa nám nechce, od
         ktorého sa nemôžeme odtrhnúť. Že sa vraj s devínskou slávou pohrávajú vetry. Slovom, keď sa
         nemôžeme s týmito básňami dlhšie baviť, sú ony sviatočnejšie víly na poli našej literatúry.
         Nechceme zveličiť chválu, ani nevzťahujeme to, čo sme povedali, na iné básne, medzi ktorými
         sú tiež ešte niektoré, ktoré si zasluhujú pochvalné pripomenutie; ale to, čo recenzent
         povedal, je vstave aj odôvodniť. Mohli by sme ešte bližšie uviesť niektoré nedostatky, ale
         to, čo sme už povedali, nebudeme rozoberať, ide nám len o to, aby sme poukázaním na
         nedokonalosti upozornili pôvodcu: a tu myslí recenzent, že to bude p. Štúrovi stačiť, ak
         uzná, aby budúca zbierka nemusela zaostávať za touto tak z ohľadu formy, ako aj
         rozvinutosti jednotlivých myšlienok.
Ešte niečo o povestiach. V tejto oblasti nemá pevec také šťastie ako v predchádzajúcej.
         Sám materiál je ten najkrajší. Pôvodcova zásluha v tejto časti národnej poézie je veľká. Už
         samo vystavenie rozbilo sa o spôsob a formu. Čo týmto povestiam najviac chýba, je
         nedostatok vyobrazenia a vytvorenie pohybu a prchkých obratov náruživosti. Kde je nejaký
         dej, tam sa všetko hýbe, náš básnik sa však vie pohybovať iba v záchvevoch a vo vzbúrení
         vlastnej duše, tu, kde jediným hrdinom je mohutný, hlboký cit, vo svojich povestiach je
         flegmatický. Tak napríklad nedojíma nás scéna v Ctiborovi, kde sa opisuje jeho zlosť nad
         raneným psom, napríklad:
Ctibor za stolem si sedí — S družinou veselou hýří,
Tu pes lovčí kulhá k pánu — Jemuž lahodí bez míry,
Kulhá se zlomeným hnátem — Starým sluhom v nohu raněn —
atď.
Tu potom celkom chladne opisuje básnik v jednej slohe aj zlosť pána, aj vyvedenie starca
         na vrch skaly, aj jeho sotenie z nej do priepasti. Oveľa primeranejšie stavu čiernej duše
         Ctiborovej spieva náš Sládkovič v tomto výjave:
[
130
]
[
131
]
Jednou tak si spí ten otrok nápoje,
A černá duše v tvář se mu vykradla,
Neb zrejmo na ní, že nemá pokoje,
A že svědomím bouře zlosti zvládla:
Vtom pode hradem slyšet žalné vytí,
A zlostný Ctibor z mračných snů se schytí.
Co to za řvání? pekla černé hrůzy!
To vytí jest hlas jednoho z psů mojich,
Běda mu, běda mu, kdo se odvážil ho tknouti.
Tu je vo všetkých týchto veršoch samý pohyb, hneď sa hýbe čierna duša, hneď zavyje pes a
         Ctibor sa schytí, hneď sa pohne čitateľova duša — dopredu ľutujúc to, čo kvôli psovi padne
         tyranovi do rúk. Ale ešte nevie, či ho chytí — ešte nevie, čo si tyran počne. A to dodáva
         povesti zaujímavosť. Sám sloh nie je vyvážený. Veď to ani nie je malá vec pochopiť náramnú
         pružnosť našich povestí, a najmä vysloviť veršom. Pôvodca si zvolil zväčša nešťastný verš
         pre povesti, tie úzke formy verša nie sú výrečné, najlepšie idú jedenásťslabičné s
         prestávkou a akoby odpočinutím na piatej. Ale aby sme básnikovi neukrivdili, nemôžeme
         poprieť, že by nebol podal aj z toho ohľadu dôkaz schopnosti, ba priam výbornosť by nebol
         dosiahol; podal dôkaz, že ani tu nie je malý a každodenný. Lebo nielen miestami opisuje
         veľmi živo, ale zvláštne vystavil celé povesti. Veľmi plasticky začína opisovať Bielu horu
         na začiatku povesti
Větrohrad
(s. 116).
Od Nádaše k Bílé hoře — Tam se kroutí cesta hore,
A blíž cesty hrozná skála — Které se ves celá bála:
Tam kdys čneli z hradu báně — K skalné teď vchod stojí bráně;
V skalách tam duch horní bývá — Kruté tam dnu větry skrývá,
Co běhají po rovině — Strašně dují po dolině.
Od té skaly ve vsi blízké — Žila vdova v chyži nízké —
atď.
Tu je živý dôkaz, ako má básnik pero v moci aj vtedy, keď práve len opisuje, ale potom
         ďalej už kríva; nech si pôvodca prečíta sám hneď nasledujúce dva verše a ešte aj niektoré
         iné a presvedčí sa, že mám pravdu. No ale predsa najkrajší básnický kus medzi povesťami je
         nesporne
Pomník lásky
na s. 48. To je samý pohyb živlov aj srdca,
         stupňovitosť, napätie, trvajúce od začiatku do konca, to tvorí povesť nenapodobiteľnou!
         Sieň na hrade a Fatima hľadí pri svite mesiačika do diaľky, kde sa pnú jej svety, mestá,
         hrady, minarety. Tu prichádzajú Turci a jej Omar s nimi, nesú Turkyni vykúpenie, ale pán
         nechce Fatimu pustiť, iba ak mu Omar výkope studňu do skaly trenčianskeho zámku. Omar si s
         pánom plesne do dlaní — a dá sa do práce. Tu výborne opisuje hrôzu práce — a ešte
         hroznejšie zúfalstvo, keď voda nejde. A ako poskočí človeku srdce, keď zrazu zhučí z
         nezmerných hĺbok —
Voda, Alah, voda, voda!
Omar vedie Fatimu do vlasti
         a básnik pekne končí:
Láska jich se vírou chloubí — Tamo v dálce v skalné hloubi.
Ešte by sa dalo pripomenúť jedno-druhé aj z krás týchto povestí, ale túto neprevýši ani
         jedna. Nakoniec teda vrúcne pozdravujeme nášho pevca v kruhu slovenských pevcov a želáme mu
         šťastie aj slávu na budúcej ceste.
Sama knižka je krásne vydaná.
[
114
]
Básně Augusta Škultétyho, v Prešporku 1840. 16, str. 77.
Básně Ľudovíta Žellu, v Pešti 1842. 8, str. 82.
Ozvěna Tatry. Zpěvy a pověsti od Karla Štúra, v Prešporku 1844. 16, str.
                  135.
[
115
]
August Horislav Škultéty
— (1819 — 1892)
[
116
]
Ľudovít Žello
— (1809 — 1873)
[
117
]
Karol Štúr
— (1811 — 1851)
[
118
]
Wir uneinigen Slaven!
— nem. My nesvorní Slovania.
[
119
]
Nesvornosť…, medzi niektorými našimi, napr. p. P-om u T-om.
—
               porov. J. M. Hurban: Slovensko a jeho život literárny, 1972, s. 143: K týmto odporom
               a prenasledovaniam zo strany vrahov slovenského národa pridružila sa ešte i nezhoda
               dvoch tohočasových národných vodcov, Palkoviča s Tablicom. Nevčasná revnivosť a
               sočenie jedného proti druhému, z toho pošlé hádky, vlastne lepšie povieme zvady a
               jalové čarbanie atď. — Spor J. Palkoviča s B. Tablicom vyplýval z rozdielneho náhľadu
               na otázky literatúry a jazyka.
[
120
]
Bene placere
— lat. Dobre sa páči.
[
121
]
Napríklad:
Volným krokem vy jen jděte;
Kvapnout chvátá při včas k cíli,
Na půl cestě již vysilí
Vaši moc — pak tu zkrehnete;
Spokojmež se s dobou ranní,
Nežádejte víc nezbedně —
atď.,
čo už udiera až na plytkosť a mĺkvosť.
[
122
]
Hesperidky
— v gréckej mytológii štyri dcéry kráľa Hespera,
               strážkyne zlatých jabĺk v záhrade bohov
[
123
]
Kentauri
— v gréc. mytológii lesní démoni podoby poloľudskej,
               polozvieracej
[
124
]
Danica
— Ľ. Gaj vydával od roku 1835 literárnu prílohu Novin
               Horvatskych — Danicza Horvatzka, Slavonzka y Dalmatinzka
[
125
]
Ľ. Gaj
— (1809 — 1872), chorvátsky politický vodca a
               buditeľ
[
126
]
Sententia moralis
— lat. mravné poučenie
[
127
]
Izaiášskym hnevom
— Izaiáš — asi 8. stor. pred n. l., prvý z
               veľkých izraelských prorokov, prísny kritik sociálnych a politických pomerov
[
128
]
Čoby tam dobrú noc, veď ešte nebol deň!
— verš z básne J.
               Kráľa Pesnička na kare ku cti zosnulému Jankovi Tomesovi… Pôv. Nitra II, 1844,
               reedícia 1956, s. 211, porov. vyd. Poézia, Tatran l972, s. 55.
Keď nám deň zapadol — Veď on zasa svitne,
Ten náš slovenský kraj - V nový kvet vykvitne!
[
129
]
Verše z básne S. Chalupku Bolo i bude. Porov. Básnické dielo. Tatran 1973, s. 88
               (prvý verš správne znie: A keď aj zapadol…)
[
130
]
spieva náš Sládkovič v tomto výjave
— verše z básne
               Ctibor
[
131
]
Pozri: Nitra I, s. 54.

--- KAPITOLA 5 ---

Básne Jána Hollého
Vydal Spolok milovníkov reči a literatúry slovenskej. V štyroch zväzkoch. V
            Budíne literami kráľ. univerz. tiskárne. Zväzok I. na veľkej osmorke, strán VI a 261, r.
            1841. — Zväzok II., str. 257, r. 1841. — Zväzok III., strán XVI a 400, r. 1842. — Zväzok
            IV., strán VI a 414, r. 1843 bol rozposlaný. Všetky tieto zväzky stoja 6 a 8 zl.
            str.
Tak, hľa, máme vo svojich knižniciach už celého slovenského básnika Jána Hollého;
[
132
]
tieto doteraz nedocenené perly génia ohlasujeme s úplným uznaním ich
         znamenitosti, veľkosti a slovenskosti, hoci sa nemôžeme pustiť do rozoberania ich hĺbky.
         Tento básnik je doteraz jediný zo Slovákov, o ktorom sa môže povedať, že sa po celý svoj
         dlhý život ani len na chvíľku nezahanbil za svoju národnú reč a česť, za slovenské meno,
         ktorý nás všetkých predišiel a predíde do hrobu prichystaného pod slovenskými lipami v tej
         veľkej povedomosti, že ani jeho myseľ, ani nádej, ani viera, ani kombinácia nikdy, ani len
         na okamih sa neprevinili proti slovenstvu a jeho podstate! Keď najväčších ľudí zo
         slovenských prorokov zavádzali zvyky storočia, rodinné pomery, sila tradície, blesk
         kombinácií a rozkoš nádejí, odcudziac ich bez ich vlastnej viny spoločnej slovenskej
         rodine, hodiac ich bez viny do veľkej viny národnej: tento slovenský Homér nám ostal v
         anjelskej čistote ničím z toho všetkého nedotknutý. Hollého básne sú krásne slovenské
         kvety, sú vzaté zo slovenskej zeme, napojené rosou slovenského génia, vykrášlené čisto
         slovenským žiaľom aj potešením, naplnené túžbami a nádejami, prosbami aj hrozbami
         slovenského života. Dovtedy nebudeme mať duševný pokoj, kým krásy a velebnosti týchto básní
         neodkryjeme pred slovenským obecenstvom a národom; a máme nádej, že obšírnejšie posúdenie
         všetkých Hollého básní budeme môcť v našich Pohľadoch dosť skoro podať.
[
133
]
Dovtedy nech ja dosť na našom požehnaní, ktoré vyslovujeme nad týmto posvätným
         kňazom slovenského básnictva! Nech ho boh uchová ešte dlho medzi nami a dá mu plne vidieť
         tú slávu slovenského kmeňa, ktorej on cestu sám vyšliapával, prvý, anjel bez viny,
         vytrvalý, stály, bárs aj posmievaný, bárs ohováraný, bárs mámený a vábený, bárs storakou
         nepriazňou lósov aj ľudí stíhaný a hanený pre sladkú slovenčinu! Pozri na jeho tvár a
         nájdeš v nej pokoj, ba oko tvoje sa z nej napije blahoslavenstva a pokoja. Tam v tých
         veľkých očiach, tam v tej tvári horiacej osláveným ohňom uzrieš povedomé víťazstvo a radosť
         tečúcu z naplnených slovensko-národných túžob. Sláva, sláva, sláva Hollému, básnikovi
         slovenskému!
[
132
]
Ján Hollý
— (1785 — 1854)
[
133
]
máme nádej, že obšírnejšie posúdenie všetkých Hollého básní…
— obšírnejšie posúdenie Hollého tvorby Hurban uskutočnil v štúdii Slovensko a jeho
               život literárny, 1972, s. 188 — 194

--- KAPITOLA 6 ---

Svojim vrstovníkom na pamiatku
Janko Rimavský, v Prešporku 1844, v štvorke, strán 8.
[
134
]
Z dvoch hľadísk oznamujeme tohto jarného slávika, pozdravujúceho ligotavú žiaru
         slovenského dňa, a to najprv preto, že táto báseň je prvá vytlačená práca v našej čistej
         slovenčine, potom preto, lebo je pamätníkom už skutočného zápalu mládeže pre národné
         dôležitosti. Základom tejto básne je odchod slovenskej mládeže z prešporského evanjelického lýcea,
[
135
]
kde vandalizmus niektorých ľudí odňal mládeži jej milého mimoriadneho učiteľa
         reči a literatúry slovenskej. Bola tuhá zima, snehy, fujavice, metelice zúrili po Tatrách:
         a mládež vidiac, že naozaj nemá byť viac vypočutá vo svojich horúcich túžbach, najmä, že
         naskrze len jej nemá byť dovolené počúvať toho a učiť sa od toho, v kom nachádzala všetku
         svoju duchovnú rozkoš, zanechala tam štipendiá, alumneá,
[
136
]
konvikty,
[
137
]
pedagogie, sľuby, prosby, a vo fujavici a zime odišla z Prešporka do Levoče.
         Pán Ľudovít Štúr bol ten nespravodlivo a bez všetkej charakternosti a statočnosti jeho
         odporcov odstránený z námestníctva slovenskej profesúry — milovaný učiteľ mládeže. Keby sme
         v celom tomto procese boli videli aspoň energiu našich odporcov, nebolo by to také zlé; ale
         že sa to všetko konalo bez svetla, energie, charakteru, že sa ani súd ani mená
         odsudzovateľov jasne neoznámili, ale brány sa otvorili len denunciáciám, očiernovaniam,
         upodozrievaniam a zradám, že toto všetko, hovorím, malo tu svoje miesto, s potupou myslíme
         na takých podlých odporcov!
Spomenutá báseň je drahá perla z tých čias.
[
134
]
Ján Francisci-Rimavský
— (1822 — 1905)
[
135
]
základom tejto básne je odchod slovenskej mládeže…
— po
               odstránení Ľ. Štúra z katedry r. 1843 opustila mládež na protest Bratislavu v marci
               1844.
[
136
]
alumneum
— študentská stravovňa
[
137
]
konvikt
— výchovný ústav so spoločným bývaním a
               stravou

--- KAPITOLA 7 ---

Obchodníci
Poviedka z nových časov od Činoráda Věrného. Zväzoček I., v Levoči, písmom Jána
            Werthmüllera a syna 1846.
[
138
]
V tomto zväzočku sa povesť iba začína, preto o nej ani nemožno vysloviť súd, len by sme
         chceli pána spisovateľa upozorniť na niektoré veci, aby sa pri ďalšom vydávaní tejto svojej
         práce usiloval vystríhať aspoň hlavnejších prehreškov. Sloh je veľmi krútený a neprirodzený
         a na niektorých miestach si pán spisovateľ počína po profesorsky, hovoriac o takých
         veciach, ktoré nepotrebujú veľa slov, inde robí zasa také kombinácie, z ktorých veľmi
         vykúka učňovstvo. Tak napríklad ten vstup nie je zaujímavý — také doktríny sa pre román, a
         to na samý začiatok, veru, nehodia; a že Alichovský bol v Pešti práve vtedy, keď tam Kollár
         kázal svoju kázeň
Velká města, velké hříchy
, je veľmi neprirodzená
         situácia, ktorej tá hodnovernosť uberá na potrebnej románovej presvedčivosti, že to naozaj
         tak bolo. K rezultátu, že veľké mestá nesú so sebou veľké hriechy, mohol pán spisovateľ
         priviesť Alichovského aj inou cestou. — Ani to nie je zo života, aby taký mladý kupecký
         mládenček, ako bol Alichovský, opustený, bez pomoci a podpory, sľuboval milosť maďarskému
         národu (s. 27); keď taký šuhaj má vtedy dosť čo robiť so sebou. Ba zdá sa nám byť chudobná
         fantázia p. spisovateľa, keď nám nevedela iným spôsobom svojmu národu; z tohto hľadiska sa
         slovenský národ ukazuje ešte horšie ako židovský. — Obetovanie seba dáva románovej osobe
         interesantnosť, ale len vtedy, keď má obsah, a nie také myslenie, ktoré nám nijako inak
         nepripadá iba ako nedostatok toho, čím by sa románový moment a niektorá scéna pohli v čase.
         Alichovský si hovorí z dlhej chvíle: „Ja aspoň jsem a zůstanu tím, čím mě Bůh stvořil,
         ačkoli Maďarům, jakožto kmenu nejmožnějšímu ve vlasti (!!) milerád přednost a povinnou uctu
         vzdávati nikdy nezameškám!“ V
Zprávě rodiné
Alichovského vidíme
         obrázok biedneho dedinského učiteľa; má to byť tuším chválospev na takého učiteľa, ktorý sa
         pre chudobu nemohol vyučiť, a pretože nevedel hrať na organe a nepoznal latinskú reč,
         nemohol dostať väčšiu cirkev, ktorý však nevedel porúčať a lichotiť vyšším od seba a bol
         úprimný a prostosrdečný. Plat mal malý a vraj o toľko menší, o koľko rýchlejšie naučil deti
         čítať a písať, lebo mu potom rodičia brali deti zavčasu zo školy. Sám vozil z hôr drevo, aj
         ho sám rúbal, sám „opatroval dobytek ve stajích, pracoval na louce a na poli“. Slovom,
         tento Alichovský je taký mizerný učiteľ, že už nie je možné, aby mohol byť biednejší učiteľ
         nie na dedine, ale na hocijakej biednej kopanici. Spisovateľ veľmi násilne spletá ľudské
         osudy a vedie ich; tak napríklad, aby doviedol pani Turskú do Pešti za hostinskú, nechá
         túto chudobnú učiteľku na ceste vojsť v jednej dedinke na nocľah do sedliackej chalupy,
         lebo „hospoda byla tam jen bídná a nečistá“, a tam ju necháva zamdlieť, potom vyhodiť von
         na ulicu do blata, „kdežto za drahnou (sic) chvíli zůstala ležeti, ač lidé jdouce ve tmě o
         ní se uvadili (sic) nohámi, a potom jí do krčmy vnesše na slámu hodili“. Potom tam leží,
         ohnivým železom jej „připalovali tělo, aby se přesvědčili, zdali skutečně umřela?“ Až
         napokon kňaz spozná, že je len zamdletá — a tak ju ratuje. Tantae molis erat
[
139
]
— prísť k poznaniu, že by bolo treba, aby sa všade nachádzali dobré hostince —
         a ona sama o tom hovorí: „Rozpomínajíc se tedy na tento můj příběh, umínila sem si
         příchozím a pocestním pomoc poskytovati!“ Škoda len, že to nešla robiť tam, kde to tak
         veľmi potrebujú a statočné pocestné ženy vyhadzujú do blata, ale do Pešti, kde je dosť
         krčmičiek a traktierikov za peniaze. V Hengemannovi najprv vidíme človeka, ktorý sa nám
         hnusí, ale ktorého figúra sa musela p. spisovateľovi čoraz väčšmi a väčšmi páčiť, lebo
         nakoniec je z neho muž, ako sa patrí. Nevieme, čo sa ešte z Alichovského stane. Pekné
         figúry sú prostosrdečný voziar Jurko a statočný Rovný, „poslúžny dvorský“ (Hausknecht),
         ktorých pán spisovateľ necháva hovoriť po slovensky; a nám sa veru ich charakteristika
         veľmi páčila. Nevieme síce, prečo len ich nechal hovoriť po slovensky, či vari preto, lebo
         takíto ľudia tak vravia? Per consequenciam
[
140
]
mal teda aj Alichovský hovoriť tak, ako asi hovorí kupecký mládenec, ktorý ako
         Slovák strávi viac rokov v Štiavnici: lebo ten veru takto nehovorí: „Když jsem započal
         tržídu humanitní, umržel otec můj“ atď. Rozhovory a dialógy sú únavné, namiesto nich by sa
         mohol radšej motivovať dej. Pritom pán spisovateľ zabúda na pohyb času — napríklad
         Alichovský býva asi týždeň s Hengemannom a už hovorí také veci, ktoré sa vraj naučil od
         neho, že to nie je možné uveriť. Sloh je ešte veľmi nevypracovaný, ťažký a vlečúci sa,
         slová neprirodzené a veľa ráz zle používané, ako aj zle vysvetľované, ani pri pomenovaniach
         tých istých vecí nie je dôsledný. Želali by sme si, keby sa pán spisovateľ nabudúce týchto
         a podobných chýb hľadel vyvarovať, lebo inak aj sám krásny zámer, aký tušíme už z tohto
         prvého zväzočku, bude zmarený. Ale sa srdečne tešíme, že toto pole nachádza zo dňa na deň
         viac pracovníkov, a preto pokladáme za svoju povinnosť úprimne povedať, čo sa nám nevidí,
         aby sa do pšenice nenasialo veľa kúkoľa. Samo vydanie je bezchybné; len sa nám to vidí byť
         primálo tých pár malých háročkov na jeden zväzok väčšej poviedky. Alebo by už aspoň chytro
         jeden za druhým mali vychádzať. Táto knižka sa predáva po 20 gr. str., nevieme vlastne kde,
         my sme si ju nadobudli v Žiline u knihára p. Ďurka Peťku.
[
138
]
Činorád Věrný
— pseudonym Jána Pavla Tomášeka (1802 —
               1887)
[
139
]
tantae molis erat
— lat. takou ťažkosťou bolo
[
140
]
per consequeutiam
— lat. Kvôli dôslednosti

--- KAPITOLA 8 ---

Zornička
Zábavník pre dietky. Zväzok I., v Levoči, tlačou Jána Werthmüllera a syna 1846,
            malá osmorka, 92 strán s obrázkom.
Aký je cieľ tohto spisku, to vám poviem so samou Zorničkou; vytlačíme tu báseň
Na Zorničku
a aj naše obecenstvo bude vedieť, kto sa nám to dobýja
         na dvere života:
Ach, ten náš útly, mladý svet
Spí, drieme dlhý, ťažký sen:
Ach, či mu kedy svitne deň!
Vitaj, ligotná hviezdička:
Vitaj, raz krásna zornička!
Zasvieť že jasne okolo:
Dosť už tej noci, dosť bolo!
Aj nespi, pretri očičká,
Už svieti jasná zornička,
Už sa ti brieždi spoza hôr,
Hor sa, mladý svet, hor sa, hor!
Výborné, útlocitné. Boh pomáhaj. Naši redaktori sú dobrí mladí spisovatelia August
         Horislav Škultéty a Jonatan Čipka.
[
141
]
Že svoje oko obrátili na našu útlu slovenskú mládež, to nemôžeme dosť
         vynachváliť. Veď všetci dobre vieme, ako sme horko-ťažko prišli k dákej slovenskej knižke,
         ako prehorko-preťažko sme sa prebúdzali k svojej národnosti. Z obsahu vidíme, že
         redaktorstvo je v záslužných rukách. Prvá poviedka je
Poklad
, pekne je
         v nej vysvetlené
„Modli sa a pracuj, a čo zarobíš, zavaruj“
. Samo
         vyprávanie je slovenské, zachytené plasticky; hneď začiatok je taký charakteristický — že
         nič slovenskejšie niet nad to. Druhá:
Stratené peniaze
, je pre deti
         vari najľahšia. Miško je taký chlapček, ako si ho len predstaviť môžeme dakde v dedinke u
         dobrých rodičov.
Pavučina
už nie je taká podarená; je v nej veľa
         romantických ingrediencií,
[
142
]
ktoré slovenskú mládež nevychovávajú k dobrému. Ale poznať aj veľkú strojenosť.
         To notárovo impostorstvo
[
143
]
sa mohlo urobiť trochu inak, bez tých veľkých príprav. Sama morálka neznesie
         súd; čože je to za víťazstvo dostať do daru dom aj domáce náradie? Sám notár je ešte veľmi
         neokrôchaný kujon; už by sa dakde aj väčší impostor našiel. On chcel prisúdiť dom bratovi
         Lasického a rátal iba s hlúposťou vdovy, ktorej to bolo všetko poručené, že sa dá oklamať,
         nepoznajúc testament. Ale ona našla testament za hradou — a notárova bezbožnosť vyšla na
         povrch. Keby už bol taký impostor býval, ako sú dakde, bol by to vedel dáko inak
         zamachľovať a keby bol z takýchto machľov obvinený, namáhavo odhalený atď., tým skôr by sa
         zhnusil a získala by sa radosť nad zachránenou vdovou a sirotou. Podarená, pre deti
         zaujímavá je rozprávočka
Choré deti
, no nadovšetko je zložená
Krivá hus a ručník
; je to bezo sporu najpodarenejšie dielko. Také
         primerané chápaniu dieťaťa, tak pravdivo, tak živo sú predstavené scény, že niet nad to.
         Pôvodca musel už veľa pracovať v tejto oblasti, tešíme sa na jeho pero. Nemenej podarené
         ako toto je urobená poviestka
Kto za mlada zvieratká mučí, ten sa ľudí mučiť
            učí
. Musíme len poznamenať, že tie renomisticko-chlapčenské kúsky sú priživo
         vykreslené, takže by som sa mohol staviť, že keď to bude čítať živý chlapec, ktorý o tom
         všetkom nič nepočul — dostane chuť na kocúra, vrabca, muchu atď. — V tomto ešte aj dakde
         inde sme zbadali chybu. V ostatnom si nemôžeme dosť vynachváliť túto knižku; ale rečňovanky
         v takom tóne, ako je vo verši napísaný a na koniec Zorničky pridaný mladý zbojník, by
         urobili najväčšiu službu slovenským rodičom, školám a deťom. Dávno sme niečo podobné
         nečítali nielen v našej, ale ani v nemeckej literatúre, ktorá je inak na podobné práce
         bohatá. Bez tejto Zorničky by nemal byť ani jeden slovenský rodič, ani jeden učiteľ, ani
         jeden kňaz. Len by sa žiadalo, aby obrázky krajšie vychádzali, alebo, ak to nie je možné,
         spočiatku radšej nijaké ako také machule: a aby Zornička riadne a často vychádzala!
         Nabudúce jej dáme niekoľko rád.
[
141
]
Jonatan Čipka
— Čipkay (1819 — 1861), známy zberateľ ľudových
               rozprávok
[
142
]
ingrediencia
— lat., prísada, primiešanina
[
143
]
impostor
— lat., podvodník

--- KAPITOLA 9 ---

Marína
Spevy Andreja Sládkoviča. V Pešti, písmom Jozefa Beimela, 1846.
Pán Sládkovič (Braxatoris) je známy slovenský básnik, náš bratislavský odchovanec, syn
         mladého veku, brat a vrstovník, majúci účasť na novších osudoch života, hlava aj srdce,
         duch aj rozum dobrý, svieži, slovenský. Krv mu vrie, srdce mu silno bije a duch hľadí do
         ďalekého mora budúcnosti a života. Tu nám podal prvý pokus svojej poézie; v desaťveršových
         slohách, ktorých je 291, spieva rozkoš i žiaľ svojej lásky a po čase odlietava:
U svetlá tie svetiel, bleskov zákony,
A nad prírody mŕtvej opony!
Lebo on nie je z takej vrstvy, ktorá len v materializme hlivejúc, netuší nič vyššieho,
         netuší tie zásvety, ktoré z druhej strany týchto zemských javov klopú na opony deliace ich
         od prítomnosti! Básnik hrozí:
Beda, kto v mori vidí len vodu,
Kto nepočuje nemú prírodu,
Kto v skalách vidí len skaly! —
Zázrak je nemú počuť prírodu? —
Jeho láska nie je láska romantická, on volá milej:
Tvár svetolásky, všeobecnosti
Dobyme úzkej našej ľúbosti,
To prsia naše nasýti!
A spája tak oheň svojej lásky s vyššími túžbami zacielenými na lepšiu skutočnosť
         národného blaha. Sládkovičove myšlienky sú ohnivé, ako je ohnivý jeho mladý duch, ich forma
         je taká ako ony, ešte neuložená, nevykryštalizovaná, sú to slohové kusy, z ktorých sa iste
         vyvinie klasickosť básnického slohu. Spôsob a takzvaná maniera je u Sládkoviča ešte len v
         škrupinke, musí sa rozvinúť. Kollár a Puškin sú mu na mysli. Ale to je vždy pekný znak
         génia, keď si vyberie pole, na ktorom už iní skôr pracovali a skúšajúc svoje krídla, trochu
         aj podľa nich poletuje; od takého môžeme tým viac očakávať než od iného, ktorý by rád hneď
         sebou preťal hrubý gordický uzol, a potom ustanúc, k iným zabieha o pomoc! Stanovisko, na
         ktorom stojí náš básnik, je iste hodné všetkej cti, je to pohľad do seba a pýtanie sa seba,
         čo má pre svet krásne, veľké! Sama báseň
Marína
, pravda, túto otázku
         ešte nerozlúštila, ale dosť veľa je to — že sa tá otázka už vtelila do tohto mladého
         dielka. — Pozrime len, čo hovorí o mladosti! Ona mu je
„otčina horiacej túhy,
            vrelých citov skala, obraz nádejnej dúhy, lásky Valhala“
; ukladá jej
prerodiť života brehy, zápalom stopiť mŕtvosti snehy, čo chladných srdcí moc
            kryjú — a vzkriesiť aj tie telá, na ktorých schladlé starobou čelá smutné hory vrásky
            ryjú“
. A určuje si ju takto:
A čo je mladosť? — Dvadsaťpäť rokov?
Ružových tvárí hlaď jará?
Či údov sila? Či strmosť krokov?
Toto sa všetko zostará!
Mladosť je túžba živá po kráse,
Je hlas nebeský v zemskom ohlase,
Je nepokoj duší svätý,
Je tá mohutnosť, čo slávu hľadá,
Je kvetín lásky rajská záhrada,
Je anjel v prachu zaviaty!
Lež nejdeme túto báseň rozoberať; vieme, že náš básnik nám dá hojnejšiu príležitosť
         prehovoriť o jeho poézii. Ale pre budúce vyvarovanie sa pripomenieme tu iba to, že sme sa
         neradi stretli popri tých mnohých krásočistných súzvukoch jeho prekrásnych myšlienok raz s
         „mamľasmi“, potom so „skeletom poobjímaným“ atď. Ale láska má právo aj na hnev; a my radi
         pripúšťame slobodu básnikovi hnevať sa na filistra, ktorý sa osmeľuje priblížiť k jeho
         vyvolenej. Pozrime, čo náš básnik z takého filistra urobil:
Oj, ty mátoha! hadisko škúli
V blízkosti šumnej Maríny,
Hlavu si k chvostu pokojne túli,
Má miesto očí rubíny;
Koža sa na ňom jasne ligoce,
Na hlave sa mu tuho blyskoce
Požiar diamantov východu:
Kto to už teraz snadno rozsúdi,
Čo ten Indián pod Sitnom blúdi?
Či osoh nosí, či škodu? —
Ale predsa len by sme z tej slohy radi vytreli tú hlavu k chvostu pritúlenú. Že má
         básnik za soka filistra, to súdime z nasledujúcich — 119, 120, 122 a 123 — slôh. Je to
         hrozné nešťastie — keď príde filister s básnikom do erotického sporu. Pekné je, a navyše
         slovenské, filistrovo zvádzanie básnikovej milenky; akoby to človek sám videl v živote na
         vlastné oči. Či však práve táto empirickosť neuberá cene pravej poézie, to tu nejdeme
         odpovedať. Osobitné povšimnutie si zasluhujú mnohé slohy, no najmä tie dýchajú čistou
         poéziou, v ktorých sa básnik, odtrhnutý od sveta a skutočnosti, bôľ mu robiacej, ohrieva na
         výslní čistejších túžob a nádejí. — My mu na jeho cestu, ktorú tak pekne nastúpil, prajeme
         všetku slávu a všetok prospech, a očakávame ďalšie jeho práce s nádejnou túžbou.

--- KAPITOLA 10 ---

Slovanské piesne
V Brne vychádzajú v maličkých zväzočkoch piesne všetkých slovanských kmeňov, pri ktorých
         sú súčasne aj nápevy alebo melódie. Možno ich dostať v kníhkupectve pánov Bušaka a Irganga,
         Nitscha a Grossa a Karla Winikera. Cena každého zväzočku je iba 3 grajciare str. Doteraz
         vyšli štyri zväzočky. Aká rozmanitosť piesní sa tu nachádza a ako výborne poznali
         vydavatelia (šľachetní moravskí rodomili z Besedy slovanskej v Brne) chuť slovanských
         kmeňov, to sa najlepšie vidí z obsahu už vydaných spevníčkov.
Hneď v prvom zväzočku sa stretáme so známymi Moravo, Moravo, Hej, Slované,
[
144
]
Kde domov můj, Tá vlast šírá Slovanů. Potom srbská: Prosto zrakom ptica letí.
         Poľská: Do kielicha czy palosza a Kozák koňa napajal. Druhý obsahuje tieto: Je to chůze na
         tom světě, Nitra, milá Nitra, Gdy skvor slonca žarem gniecie, Vot jedet trojka, Složno,
         složno, Vlasta ze růží uvila věnce. V treťom zväzočku nachádzame: V kolo, v kolo polska
         mlodzi, Těšme se blahou nadějí, Hajda bratjo, hajd junaci, I šumit i hude, Chodíval k nám,
         chodíval, Orala, orala černýma volkama. Vo štvrtom zväzočku sú nasledujúce: Adamku náš,
         Halas tartas po Poznaniu, Kdybych mohl býti, kde je mé myšlení, Brod nek čuti udarca,
         Končím, končím dalný puť a Mnohaja leta.
I vonkajšia úprava je čoraz krajšia. Tieto piesne si skutočne zasluhujú veľké
         rozšírenie. A my vďačne prijmeme v expedícii nášho časopisu predaj tejto zbierky, lebo si
         srdečne prajeme, aby na našom krásnom Slovensku, kde bývalý farbistý spoločenský život
         vonkajšie neveselé okolnosti v posledných časoch ohlušili — zasa tieto hýbadlá a páky
         lepších zábav prišli do činnosti. Spoločenské radosti sú osladením horkého života, a
         slovanská pieseň je osladením národnej spoločnosti, bez spoločenského žitia žijú len ľudia
         nachádzajúci sa v barbarskom stave. Vzdelanosť národa spoznáš podľa stupňa v ňom
         rozvinutého spoločenského života. Prečo sa v našich mestečkách nechce dariť spoločenskému
         životu? Prečo sa každé útlejšie spoločenské podujatie rozbije na planodrkotnej klebetnosti?
         Prečo každé spoločenské stretnutie ťahá za sebou ten dlhý špinavý motúz kadejakých
         chuchmavých rečí? Chýba pieseň života, ktorá zatrasie hlbinami srdca a rozkošou okúpe
         šľachetné duše; lebo zábava, ktorá vzbudila v duši hlbšie city, dá mysli potravu a jazyku
         krajšiu výrečnosť. Tu sa ustaľujú aj pochopy o človeku a ľudskej spoločnosti. Poznám zábavy
         okorenené slovanskými piesňami, ktoré bývali jedinými tešiteľmi v žalároch a na
         popraviskách, a sú ľuďom i po dlhých utrpeniach, po ťažkých rokoch radostnou i žalostné
         spomienky rozveseľujúcou útechou! V spoločenskom živote zošľachtenom poéziou klíči semä
         všetkých znamenitejších cností. Pre človeka vzdelaného krasocitne a v hojnejšej miere
         poznajúceho a majúceho vyššie duchovné potreby to musí byť naozaj tortúra musieť bývať a
         žiť v takom meste, kde každá maličkosť je brús, na ktorom sa brúsia jazyky, až kým sa dačo
         veľkého nestane, a to veľké je, keď sa zíde len trochu väčšia spoločnosť, lebo potom je už
         sto pravôt, ktoré všetky jazyky rozsudzujú, až zasa príde iná maličkosť, na ktorú sa hodia
         — a o záujmoch ľudskej spoločnosti ani chýru ani slychu! A koľkože je na Slovensku takýchto
         miest a mestečiek? Besied, čitární, kasín, literárnych spolkov — tak málo, až hrôza! Ale za
         jedným nóbl bálom na fašiangy sa ťahá nevoňavý motúz darobných rečí, ktoré až na
         najútlejšie zväzky púšťajú svoju hrdzu — až do ďalších Troch kráľov. A ak to niekto chce
         prekaziť a zaviesť čitáreň alebo niečo podobné, nuž tu ako ryby vo fľaši, keď má pršať —
         zmúti sa celá voda spoločenského života a tak to vrie a vrie a pení sa, že plnosť tých
         milých rečí vyrastie, až pánbohvieako vysoko — a konečne roky a roky sa strávia a ani len
         čitáreň sa nemohla založiť!
Každý Slovan prebudený k národnému životu hľadá hneď aj spoločnosť; kde je veľa
         národných vzdelancov, tam je aj spoločenský život krajší, a kde je on, tam nájdeš i
         vzdelanosť napospol väčšiu. Vo vzdelanejších slovanských zemiach má spoločenský život svoje
         kostoly vo väčších mestách, u nás na Slovensku je spoločenský život roztratený po krajoch.
         Dakedy býval krajší, kým ešte politické náruživosti neboli rozorali národ; bol krajší —
         lebo sa ľudia ešte navzájom ctili, ale významnejší nebol, lebo nemal vyšší spoločenský
         základ, bol len ako rodinkárstvo alebo najviac politické hostinkárstvo pri staromódnych
         kongregáciách a reštauráciách. Pred maďarskou búrkou sa bol začal spoločenský život dvíhať
         aj na Slovensku, hlavne divadelnými hrami, cestovaním mladých učených ľudí, národnými
         zábavami, zasadnutiami Tatrína, priateľskými schôdzami atď. Poletovali vždy nové a novšie
         piesne; na spoločenské čítanie sa sem-tam vydala kniha, zábavník, milé čítanie. Potom to
         ale Maďari skvasili a Slováci draho zaplatili svoju smelosť chcieť mať spoločenské
         slovenské radosti. Šťastní tí, ktorí ich zažili, lebo nevieme, kedy sa taký spoločenský
         život obnoví. Tí, ktorí sa vtedy báli využiť spoločenské národné radosti — a vždy len pec
         opatrovali, sú naozaj potrestaní; lebo čo si už teraz aj zaskočia alebo aj smelé slovo
         proti Kossuthovi povedia — nemá to už tú korenistú silu, tú arómu, ako to malo kedysi, keď
         totiž ešte Kossuth argusovskými očami pásol po každom slovenskom poskočení, po každom
         divadelnom predstavení, po každej piesni zaspievanej v horách a na Javorine. Tie radosti,
         tie spoločenské výjavy ustali, a kým sa obnovia, ustanú zasa tí, čo ich pre chabosť ducha a
         plachosť srdiečka nevyužili. Božská Nemezis, ty si spravodlivá.
Lež vráťme sa k oznámeným piesňam. Ony sú skutočne milá holubica po veľkej potope,
         pozdravujúca ďalšie brehy spoločenského života, priviňme ju k sebe, uveďme ju pod svoju
         strechu. Veľkomestská spoločnosť, ktorá sa stomi spôsobmi viac od výrobku k rozkošiam
         prenáša, hynie bez piesne, a preto ju chová v lone svojom, aby sa na jej krídlach preniesla
         aj do vyšších svetov túžby a novej nádeje, neznámej, ale vrúcne žiadanej; a čo si počne náš
         národ roztratený po kútoch, dolinách a stranách bez spoločného ohniska, čo si počnú jeho
         rodiny vyvolené prechovať po lepšie časy ten svätý oheň lásky a myšlienky slovanskej?
         Slovanské piesne nech sú nám tým ideálnym ohnivkom zväzujúcim slovenské duše a srdcia
         roztratené po úbočiach nášho hornatého Slovenska. V užších okruhoch bude viať za tichých
         večierkov z láskavého krídla niektorej slovanskej piesne duch všetkých tých bratov, čo ju
         spievali a spievavajú. A tie stužky priazne opletú nevidomky a viažu nevedomky naše duše a
         z večných priestorov zletí odvaha i sila a vštepí sa mocné presvedčenie do tohto hynúceho
         pokolenia, hynúceho podľa vzorov zahynutia v úzkostlivom staraní sa o telo!
Čo nám tu ponúkajú bratia od dumnej Moravy, prijmime s milostivou ochotou, láskajme sa s
         tým, hrajme sa s duchmi poézie slovanských kmeňov do zaľúbenia, po večný návyk, v ktorom
         niet možností rozlúčenia! Keď sa zľúbime, keď si zvykneme na ducha slovanských piesní,
         nevidomky a nevedomky sa naplnia žily vyschýnajúceho života slovenských Tatier.
[
144
]
To je známa zľudovená pieseň p. S. Tomášeka, Hej, Slováci, ešte naša slovenská reč
               žije. Želali by sme si, aby túto pieseň tak, ako ju skladal básnik, aj rozširovali
               priatelia slovanského spevu. Je celkom zľudovená, prešla do života, a okrem básnickej
               ceny má aj národnú a svoj zvláštny význam. Tlačiť by sa mala teda všade pôvodne: Hej,
               Slováci! atď. Vieme, že spoločenské piesne sa pri zábavách, obyčajne na rozhojnenie
               radosti srdca dopĺňajú aj kmeňovými a miestnymi citmi a milými dôležitosťami, alebo
               sa podľa nich premieňajú a nemáme nič proti tomu; spomenutú pieseň si môžu slovanskí
               Hanáci zaiste zaspievať: Hej, Hanáci atď. — Ale už vytlačiť, najmä v zbierke, ktorá
               má za účel ukázať ako v zrkadle piesne kmeňov slovanských a pripraviť zvláštnosťami
               tejto poézie spoločnú rozkoš všetkým — to nejde! Ako by to bolo, keby sa vytlačila
               pieseň Moravo, Moravo s takouto variáciou: Slovanstvo, Slovanstvo, alebo hoci ľahšie:
               Slávia, Slávia! Ak sa máme vrúcne kochať na kmeňových, bratských krásach a zvukoch
               poézie, kochajme sa na nich ako takých. — My Slováci aspoň neslovenčíme pri našich
               spevoch ani české, ani ruské, ani srbské, ani poľské piesne, ale si ich spievame tak,
               ako nám ich podávajú tie kmene a ich básnici. Aké fušerstvá sa napríklad len
               vystrájajú s tým počešťovaním našej svätonárodnej piesne Nitra milá, Nitra! Už som aj
               tento verš z nej počeštený našiel: Teď již tvoje sláva v tůni skrytá leží namiesto:
               Teraz tvoja sláva v tôni skrytá leží. Miestne, kmeňové rozkoše krásy nech sa
               presádzajú do záhrad spoločenského žitia bratských kmeňov, to je chvályhodné, ale
               nech je kvet aj lístok pokope.