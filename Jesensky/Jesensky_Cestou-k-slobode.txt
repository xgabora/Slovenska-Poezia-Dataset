--- KAPITOLA 1 ---

I.Moja prvá kauza
Namiesto prologu poviem vám radšej historku o svojej prvej kauze. Prečo? Vysvitne.
Osadil som sa ako advokát v Bánovciach pri Trenčíne. Nejdem ich opisovať. Kto je zvedavý
         na ne, nech si ich ide obzrieť. Teraz sú nad Bebravou. Zvábil ma ta nebohý dr. Jozef
         Minárik.
— Čaká ťa banka, čakajú ťa ľudia, čakajú ťa aj kauzy.
V Trenčíne som presadol na húsenicu. Bol večer. Keď zmizly posledné svetlá, sadol som si
         do prázdneho oddelenia, pozeral do tmy a načúval.
— Ta, ta, ta — do tmy, ta, ta, ta — do tmy, — znelo mi v ušiach.
Keď som došiel, bolo len deväť hodín, a na moje nešťastie tamojší hasiči mali ples.
         Rozumie sa, musel som byť na ňom, a keď som bol na ňom, rozumie sa, bolo vylúčené, aby som
         netancoval. Byť na bále a tancovať na ňom je vec pochopiteľná, ale podivné bolo, že som
         štvorylku dirigoval — po slovensky.
— Dámy! Páni!… Tu páry!… Jednoduchá reťaz!… Duplovaná reťaz! Dámy zamieňať napravo!…
Kieho čerta! Veď je to pansláv. Nepovie „kišasoňka“, ale „slečna“… Hovorí „ruky
         bozkávam“, a nie „kezítčókolom“. Ani nie „alásolgája“, ale „služobník“, a na „dičértešék“
         zaďakuje „naveky ameň“… Vyká… Na tabuľke má meno nie s „sz“, ale s „s“… Pansláv… Chodí k
         Heindlovi a objednáva si obed, večeru po slovensky… Onehdy pri víne mu Cigán hral slovenskú
         „Aj, kaj sa ty túlaš, černooký Janku?“… Učil primáša akúsi „Uderila jedna, uderila druhá“…
         Celkom iste pansláv… Jemu podobní fiškáli, hlavný slúžny, okresný sudca, apatekár, farár a
         iní páni chodia k Baronovi, a on s Lapárom, Minárikom a inými mešťanmi bánovskými… To je
         iste propaganda, agitácia…
Preto sa stalo, že keď som u advokátov spravil návštevu, aby som sa pánom kolegom
         predstavil, návštevu mi nevrátili, ale poslali mi doporučený list s týmto maďarským textom:
„My dolupodpísaní dozvedeli sme sa o tom, že je pán pravotár nepriateľom maďarskej
         vlasti, a preto do tých čias, kým tak bude, s Vami všetky styky prerušujeme.“
Podpísaní: dr. Wranovich Béla, dr. Wagner Ede, dr. Lakos Adolf, Dohnány Gustáv a dvaja
         koncipienti, Židia, na mená ktorých sa už nepamätám.
— Tu máš! — myslel som si. — „A magyar haza ellensége.“ Z toho môže byť všeličo. Môže
         byť kauza pre osočovanie, § 258. Môže byť duel. Môžem i svesiť takuľku a ísť ta, odkiaľ som
         prišiel. Môžem sa povýšene usmiať nad bánovskými bôžikmi a ostať bez ich kamarátstva. Môžem
         ísť medzi nich k Baronovi a vyoflinkovať ich rad-radom.
Ale na duelovanie by som potreboval aspoň dvoch sekundantov, a keby to bol jeden duel,
         ale šesť!… Nie, nevyzvem ich na duel… Odísť?… Veď to chcú, aby som im neubral chlebíčka.
         Tak by triumfovali… Ísť medzi nich a vyzauškovať ich?… Ich je šesť a ja jeden, hoci pevného
         tela a tvrdých svalov, ale, ako sa hovorí, mnoho husí i brava zdolá. Výsledok pračky
         neistý… Nie, nepôjdem medzi nich… Budem sa teda povýšene smiať a pôjdem „riadnou cestou
         zákona“.
Aj som šiel. Lenže trestný sudca dr. Hocman držal povraz tam, kde bola väčšina. Na moje
         oznámenie určil síce termín, ale keď som polhodinou pred deviatou prišiel na súd, pozrel na
         mňa zpoza krucifixa a povedal mi s úsmevom:
— Neskoro, pán pravotár.
Vytiahol som hodinky. Pol deviatej.
— Ešte len pol deviatej, — hovorím a ukazujem mu svoje hodinky.
— Pol desiatej, — vraví a pozerá na svoje hodinky.
Pritom otŕča rúčkou pera za svoj chrbát, aby som pozrel, koľko je na úradných hodinách.
— Mám predsa presné hodinky — „schafhausenky“.
— A ja mám „omega“.
— Na veži je len tri štvrte, — ukazujem sudcovi oblokom.
— Tie sú pre svätú cirkev. My máme svoj čas.
Šiel som sa presvedčiť, ako ukazujú iným hodinky. V podateľni bolo desať, kancelista mal
         desať, pisár v kancelárii desať, druhý sudca desať. Len u mňa a na veži ani deväť. Sbehol
         som k vedúcemu do pozemkovej knihy, majúc nádej, že sem nezasiahla intriga, ale márne: i tu
         bolo desať. Komplot dokonalý a do podrobností vypracovaný a vykonaný.
— To budete dnes na obed dlho čakať… Dali ste posunúť všetky hodiny, pán sudca.
— Osočujete? — urazil sa sudca a vstal so stoličky.
— Mal by som chuť vás oznámiť, — zavrčal som rozhorčený a vyšiel von, buchnúc dvermi.
Celý deň som porovnával hodinky Bánovčanov so svojimi „schaufhausenkami“. Šly všetky
         podľa mojich. Na druhý deň i úradný čas i sudcove omegy sa napravily. Ale neskoro. Moju
         prvú kauzu som prehral. Ostávalo mi takzvané „ospravedlnenie“, že som sa bez viny oneskoril
         na ceste spravodlivosti so svojou pravdou.
Ale aké „ospravedlnenie“? Nie moje hodinky šly neskoro, ale moja hlava sa náhlila, nie
         úradné hodinky sa náhlily, ale bánovské „hlavy“ šly neskoro.

--- KAPITOLA 2 ---

II. Vojna
Amagyar haza ellensége, „pansláv“, „p. v.“ mi zostalo. Právom-neprávom mal to byť biľag
         pohanenia u vládnucich kruhov, epiteton ornans u Slovákov a povinnosť pred vlastným
         svedomím, kým bolo prisluhovanie pravdy také, ako pri mojej prvej trestnej kauze.
Slúžnovské a vojenské úrady ma viedly v evidencii politicky nespoľahlivých. Keď sa
         niekto do tejto evidencie dostane, niet na svete takej gumy, ktorá by ho z nej
         „vyradírovala“. Podozrivosť ide s tebou ako tvoja vlastná tôňa.
Páni bratia v Hornom Jasene majú svoje prímenie, aby sa rozoznali. Jeden je Ďurké, druhý
         Petrušé, tretí Gašparé. Môže byť jeden s prívlastkom „nepriateľ vlasti“. Nebude prvý. Bol
         už medzi nami rebel, ktorého omilostil Ferdinand II. tak, že prikázal, aby mu pred sťatím a
         rozštvrtením tela nie celý jazyk vytrhli, ale len kus z neho, iste preto, aby ho i pri
         smrti mohol vyplaziť na cisárskych pánov, ktorí sa na to dívali.
Pri sláve a „hanbe“ rektora vysokých škôl pražských moja „sláva“ nebola síce ani
         mizerným svetlým punktíkom a moja hanba ani mušacou škvrnou, ale fakt je, že som s
         „aureolou“ nepriateľa maďarskej vlasti pravotárčil, kým si maďarská vlasť nenašla iného
         vážnejšieho nepriateľa.
V auguste 1914 vypukla vojna so Srbskom. Štáty si začaly vojny vypovedúvať, ako čo by
         šla reč o nejakých prenajatých bytoch.
Oznámili nám to 2. augusta veľkými plakátmi s podpisom Franca Jozefa I. Všeobecná
         mobilizácia chytila i mňa. Hlásil som sa v Trenčíne 4. augusta ráno.
Nestačil som si na „vyfasovanú“ vojenskú blúzu prišiť kaprálske hviezdičky, už som bol i
         zadelený do Trstenej v Orave strážiť vlaky a železničné mosty. So 120 patronmi, karabínom
         preveseným cez prsia, ťažkou, komisnou loveckou šabľou (to ako pešiak), teľaťom na chrbte a
         ohromnou čiapkou na hlave v teplom dni spotil som sa cestou od trenčianskych kasární po
         stanicu a žiadal som, aby mi dovolili niečo si kúpiť proti smädu, t. j. v civilnej reči
         povedané: vypiť si krígeľ piva. Času bolo dosť a krčma pod nosom, hned pri stanici v parku.
„Hadnaď“, ktorý nás viedol a na stanici mal dozor nad nami, mi to dovolil. Ale pri
         vojsku je to tak, ako v Písme svätom. Tu jedna ruka aby nevedela, čo robí druhá, a tam
         jeden generál nevie, čo robí druhý. V tomto prípade jeden hadnaď o druhom hadnaďovi. V
         mojej ceste za pivom ma akýsi vysoký pán so zlatými hviezdičkami zastavil a opýtal sa ma:
— Kam?
— Vypiť si, — rečiem.
— Mars vissza!
— Prosím, mám dovolené.
— Nepapuľujte, marš!
— Ale, — poviem, — môj pán hadnaď mi to dovolil.
To rozzúrilo chlapa a už ťahal šabľu revúc.
Chlap mi bol známy. Zdalo sa mi, že to bol istý Nemák zo sirotskej vrchnosti, ale
         netvrdím. Bol to iste človek, ktorého som si v civilnom živote nevšímal, ale vídaval som ho
         niekde. On ma pravdepodobne znal i moju „podozrivú“ minulosť, a preto bol taký milý.
         Pomyslel som si:
— Nebudem sa s tebou ťahať, ty si silnejší a okrem toho stúpila ti vojenská sláva do
         hlavy, predbežne, pravda, len na trenčianskej stanici. Chceš ukázať, že aspoň teraz môžeš
         rozkazovať, a prtošíš sa, predbežne, pravda, len pred bezmocným kaprálom, ktorému ani túto
         vysokú dištinkciu nevidno, lebo si nechal hviezdičky doma. Ak mám zahynúť od svojho plecha,
         tak radšej zahyniem, až budem musieť, na poli „slávy“ alebo ako „vachter“ pri železnici v
         Trstenej.
Obrátil som sa. Pod večer ma naložili spolu s 36 chlapmi do vozňa.
Šli sme celú noc. Ráno 5. augusta sme sa dostali do Žiliny. Ako tak stojíme, počujem
         volať svoje meno. Ohlásil som sa.
— Poďte von, — volal ktosi, — a soberte všetko, čo máte.
— Zle je, — preletelo mi hlavou, a kým som si šabľu opásal, prehodil karabín, vzal malý
         ručný kufrík, vedel som skoro naisto, že sa bude robiť so mnou čosi výnimečného.
Nesklamal som sa. S milým úsmevom ma privítal včerajší vysoký, kričiaci hadnaď a
         láskavým tónom mi oznámil, že pôjdem nazpät do Trenčína. Nič sa mi, vraj, nestane. Hneď na
         stanici ma odovzdal žandárom. Žandári mi prekutali kufrík, odobrali šabľu a odviedli do
         žandárskej kancelárie v Žiline. Tu som dlho čakal. Z kancelárie ma viedli nazpät na stanicu
         a potom v spoločnosti jedného žandára vrátil som sa vlakom do Trenčína.
V Trenčíne ma trošku omínalo, že pôjdem pred žandárom, ako nejaký vrah, a upozorním na
         seba obecenstvo, ale žandár bol taký slušný, že šiel chodníkom na druhej strane s mojou
         šabľou a kufríkom. Iste sa sám hanbil.
Kapitánovi, ktorému ma odovzdal i s akýmisi papiermi, čosi hlásil, ale kapitán hneď
         začal zhurta, že ako mi mohli nechať karabín.
Chcel som sa zamiešať a povedať mu, že karabín bez patronov (patrony šly i tak do
         manlicherky) je ako motyka, len ak dá Pán Boh, vystrelí, ale mi slová zamrely kdesi v
         hrdle. Kapitán sa totižto obrátil ku mne s prísnou, zvráskavelou tvárou, premeral ma od
         hlavy do päty, potom sa mačacím krokom pomaly priblížil ku mne a okríkol ma:
— Za dvadsaťštyri hodiny vás dám zastreliť!
Bolo mi záhadné, prečo, a prečo práve za dvadsaťštyri hodiny. Riskoval som teda opýtať
         sa i po príčine a vysloviť nádej, že ma azda pred zastrelením aspoň vypočujú.
— To je nie moja vec, — zareval a, obrátiac sa k žandárovi, ukázal na mňa, ako nejaký
         tragik v divadle: — Berte ho!
Pobrali sme sa. Previedol ma do honvédskych kasární, ale nie celkom. Hneď pod bránou
         kasární bola „magánzárka“. Tam ma zavreli.
Spomeniem ako zaujímavú vec, že ma prevzal honvédsky dôstojník Ján Drobný; vtedy iste
         nevedel, že v budúcnosti bude krajinským prezidentom na Slovensku.
Oblôčkom do cely neprestajne kde-kto pozeral. Boli to zväčša dôstojníci-honvédi.
         Niektorí z nich — iste preto, aby ma vyprovokovali, a možno i preto, že im to kázal
         vlastenecký cit povinnosti — nadávali mi zpoza dverí do „gazemberov“, „hazaárulóvov“, svíň.
         Niektorí smelší si dali i dvere otvoriť a opytovali sa ma:
— Vy ste ten bánovský fiškál?
— Ja, — rečiem.
— Sviňa! Gazember! Zastrelia ťa ako psa!
Vošiel tretí, štvrtý.
— Ty si z Bánoviec?
— Odtiaľ.
— Zajtra ťa obesia. Ty vlastizradca!
A tak to šlo. Zaťal som päste, ale i zuby a umienil si: — Nie, nevyprovokujete ma, vy
         víťazi! Rád by som vám síce rozbil vaše krivé rypáky, bolo by to také krásne a mal by som z
         toho iste veľký pôžitok, ale neurobím vám to po vôli.
Ukázal sa u mňa i plukovníkov adjutant, dr. Lajoš Dohnány, kedysi v Prešove na
         právnickej fakulte dobrý kamarát. Na chválu mu slúži, že si ma len obzrel a obrátil sa bez
         zlej poznámky. Myslím, že chcel iba zistiť, či je to ten Jesenský, ktorého kedysi znal.
Ale čerta potrebovali v plukovníkovej kancelárii nových provokácií a nových závažnejších
         dôvodov a príčin proti mne. Namiesto nich mali želiezka, a to stačilo. Vyviedli ma z cely.
         Ruky na chrbát a do železa, a hybaj ma vláčiť po Trenčíne na postrach obyvateľstvu a
         trenčianskym Slovákom. Takto som sa stretol i s bratom Vladom. Idúcky sme sa rozlúčili, ako
         čo by sme sa v živote nikdy viacej nemali stretnúť. Opýtal sa ma po príčine, ale ja som
         pokrčil len plecami.
Sputnaného v želiezkach doviedli ma na trenčiansku stanicu. Pot sa lial so mňa a nemohol
         som si ho ani utrieť. Tu sme čakali na rýchlik, ktorý vtedy asi o pol piatej popoludní
         chodieval na Prešporok. Na stanici bolo dosť známych, i z Bánoviec. Toto ma najviac mrzelo,
         lebo som vedel, že nastrašia moju ženu, ktorá zostala v Bánovciach sama. Tak sa i stalo.
         Ako som sa neskoršie dozvedel, slúžny Zsámbokréthy nemal nijakej súrnejšej roboty, ako
         odkázať mojej žene, že ma zastrelili.
Zaviezli ma do Prešporka a posadili do IV. honvédkerületi fogházu, číslo cely 13. Sňali
         mi želiezka. Aké boly úzke, svedčí, že som mal ruky v zápästí krvou podbehnuté.
Cela bola malá. Posteľ, malý stolíček, stolička, vešiak. Poloblok s mrežami a s hustou
         hrubou sieťou. Zo slniečka sa len pod večer ukázaly kedy-tedy svetlé škvrny. Díval som sa
         často na ne, ako vandrujú pomaly do kúta k peci a tam zanikajú. Strava erárna, mizerná.
         Dávali plesnivý chlieb. Slaninku k nemu, ktorú som si sám kupoval, musel mi porezať
         „fogházőr“, lebo nič nenechali u mňa, najmä na ostré veci dávali pozor, aby som sa azda
         nezarezal. Blázni: neboli by mali roboty so zastrelením. Tužku a malý zápisníček som len s
         veľkou prefíkanosťou skryl u seba tak, že na tieto veci pri ohmatávaní neprišli. Z neho
         vypisujem tento verš:
V ruvačke ukrutnej sa zauzlily svety,
rozmotať s inými ten uzol i ja mám.
Lež ja z tých hrdinov len vojakov troch znám,
dve flinty hrdzavé, dva tupé bajonety.
Z nich jeden stráži mňa, či kúrim cigarety,
či slučku pre seba na kľučku nechystám;
ten druhý na dvore si chodí sem i tam,
či mreže nelámem, a ja som vojak tretí.
Za chrbtom podkovy o kameň chodby mlátia,
predo mnou sipia zas a vrždia na dvore,
štrkocú kľúče v to, keď kľučiar zavrieť chváta
alebo otvoriť na meter tlsté vráta.
To krik môj vojenský. Ja šepcem v pokore
namiesto: „Előre!“ a „Rajta!“ — Rata, rata!
Pri takej strave i verš nanič. Neskoršie mi ponúkli vlastnú stravu, ale ani táto nebola
         oveľa lepšia, hoci som ju draho platil. Výhoda pritom bola tá, že mi bolo dovolené fajčiť,
         čo mi predtým veľmi chýbalo. Cigarety ma uspokojovaly. Ešte aj inej výhody som týmto
         dosiahol. Predtým mi boly prechádzky dovolené, ale vždy len v kruhu, popri múre, osamote.
         Ako som si začal osobitnú stravu kupovať, mohol som sa pri prechádzkach i zastaviť a na
         prieči alebo na bradlách, ktoré stály vo dvore, sa pogymnastizovať. Vysvetlenie úľavy,
         ktorej sa mi dostalo, nachádzal som v tom, že kuchárkou mojej drahej, ale zlej osobitnej
         stravy bola žena „foglára“.
Sedel som tu, vlastne chodil po svojej cele a po dvore 14 dní. Vojenský vyšetrujúci
         sudca ma i vypočul, a kapitán, ktorý navštevoval väznicu, mi tvrdieval, že akosi nechodia
         písma z Trenčína, a tak v mojej veci, vraj, nemôžu pokračovať.
Tu som sa stretol s dr. Milanom Hodžom. Stál pod temnou bránou o múr opretý, ako
         zamretý, s vážnou, nehybnou tvárou.
— Aj ty si tu? Prečo?
— Búrenie, — hovorí mi ticho.
Ale „foglár“ už zbadal, že hovoríme, a zakázal nám hovoriť, že vraj „nem szabad
         beszélni“.
Neďaleko od nás stálo asi 8 Trenčanov, ktorých tiež priviedli do žalára pre „búrenie“.
Hodža neostal dlho. Ba ani sa nedostal do cely, len pod bránu väznice. „Foglár“ mi potom
         hovoril:
— Obrátil sa, ani čo by ho tu nikdy nebolo bývalo.
Na klozete som sa stretol s nebohým doktorom Milošom Šimkom, vtedy advokátom vo
         Fraštáku. Tešil som sa, že ho vidím, ale bol akýsi smutný a nepovedal mi ani najnovšej
         anekdoty, ktorými vždy oplýval, keď prichádzal do Martina a rozhovoril sa v kasíne. To
         bývalo počúvania do rána a smiechu na dva týždne, keď sa jeho anekdoty podávaly a šly z úst
         do úst!
Zazrel som tu i pokladníka fraštáckej Ľudovej banky. Iste bol v podozrení, že rozdával
         ruské ruble, alebo že si dopisoval s ruským cárom. 0bidvaja boli v žalári len krátko. Zato
         častejšie som vídaval pri prechádzkach po dvore farára Kováčika, ktorý sa mi neskoršie
         predstavil. Bol tu i Bielik zo Sučían, ktorého som už vo väzení našiel a ho tam i nechal.
Vypustili ma 19. augusta. Kapitán mi prečítal „végzés“, podľa ktorého „fegyelemsértést
         kővetett el, mert a parancsnak csak vonakodva tett eleget“ (previnili ste sa proti
         disciplíne, lebo rozkaz ste len ledabolo poslúchli). Písma, ako vravel, zasa len nedošly z
         Trenčína, hoci, vraj, tri razy telegrafovali pre ne.
— Vaša vec je ešte nie skončená a bude sa v nej pokračovať, — hovoril mi, — držte sa
         dobre, — a podal mi ruku.
Myslím, že by som si bol dlho posedel, keby nebol v mojom záujme zakročil dr. Zoltán
         Pazár, vtedy tabulárny sudca v Prešporku, teraz kuriálny sudca v Budapešti, mojej ženin
         bratanec, na ktorého sa žena obrátila, hľadajúc ma po všetkých prešporských žalároch.
V Trenčíne pri „ezredparancsnokságu“ (plukové veliteľstvo), kde som sa pri vrátení zo
         žalára hlásil, ktorýsi z „hadnaďov“ mi ešte vše tvrdil:
— Az nem volt fegyelemsértés, de lázítás a háború ellen. (To nebolo previnenie proti
         disciplíne, ale búrenie proti vojne.)
Major Balloghy ma prijal dobre. Hovoril mi:
— Nestane sa vám nič, len si dajte pozor na každé slovo. Odporúčam vám to.
Odporúčal mi ešte i to, aby som sa pýtal preložiť k maďarskému pluku. Pridelil ma k I.
         „pótszázadu“ (náhradná stotina), ktorej velel profesor v civile a direktor gymnázia v
         Trenčíne dr. Keller. Človek znamenitý, humánny. Vše ma chránil, kým mohol, a nadlho ma
         oslobodil od prenasledovania, ba vymohol, že za štvanicu, ktorú som, vraj, pretrpel,
         povýšili ma s „tizedesa“ (kaprála, desiatnika) na „szakaszvezetöva“ (Zugsführer, čatár).
Toto povýšenie bolo predsa lepšie, ako keby ma boli povýšili na šibenici, a šesť
         hviezdičiek pod bradou krajšie, ako šesť guliek v prsiach. Zasalutoval som v raporte pánu
         dr. Kellerovi, stuhnúc v tele na cencúľ a dívajúc sa mu uprene na cviker, kým neodkročil.
Týmto sa končilo moje napredovanie na vojenskej dráhe v Rakúsko-Uhorsku. Ba raz len-len
         že nezapadly moje tak ťažko vydobyté kaučukové hviezdy.
Bolo to na Silvestra. V kaviarni „Elite“ hrala cigánska hudba. Primáš ma znal a zahral
         slovenské. Zaspieval som si. Hneď zatým ktosi kázal „Hazádnak rendületlenül“. Ja som
         nevstal. Potom bolo „Gott erhalte“, a zasa som ostal sedieť. Akýsi čert ma držal na
         stoličke ako prilepeného.
— Čiapku dolu! — kričali od stolíka rezervní feldvébli-Židia.
— Ako dolu? Mám bajonet pri boku, teda čiapka musí byť na hlave. Najviac ak ruku k
         strieške na pozdrav. To je predpis, — vysvetľoval som.
Predpis-nepredpis. Na druhý deň ma môj komandant dr. Keller dal zavolať a zúfalý sa ma
         opytuje:
— Čo ste to zasa porobili?
— Hymna v krčme spievaná je pre mňa nie hymnou, — bránil som sa. — To by som každému
         handrárovi musel front robiť, keby ju zapískal.
— Hymna je všade hymna! — okríkol ma pán kapitán.
Chcel som namietať, že je tomu nie tak, ale už som sa naučil, že čím väčší pán, tým
         väčšia pravda. Mlčal som.
— Spievali ste slovenské pesničky, — pokračoval v inkvizícii a oči mu cez cviker metaly
         blesky.
— Vojenské, pán kapitán. „Neďaleko lesa u vody. Štrnky, brnky. Trhala tam milá jahody.
         Štrnky, brnky…“ To je predsa nie nič strašného.
— Máte sa hlásiť o jedenástej hodine u pána majora Balloghyho.
Major zúril. Vysvetlil mi, sediac za písacím stolíkom a búchajúc akýmsi aktom oň, že
         hymna posväcuje i najodľahlejšie miesto a že je celkom iné, ked on spieva slovenské
         pesničky, ako keď ich spievam ja.
— Keď neviete na zadku sedieť, pôjdete s najbližším „menetom“. Hláste sa v honvédskej
         kancelárii u deviatej kompánie… A tie hviezdičky vám dám strhať…
Narovnal som sa, zdvihol bradu, stuhol, vypäl prsia, buchol opätkami, zasalutoval a
         zvrtol som sa…
— Prv alebo neskoršie, — letelo mi hlavou. — S Bohom, kaučuk! S Bohom, rodina!
Hlásil som sa u 9. kompánie. Na front som nešiel. Ani hviezdičky mi nestrhali. Odpustili
         mi a vo februári ma odkomandovali s 28 ľudmi do Žiliny baraky strážiť.
Bola teda krátka chvíľa, keď som bol i veliteľom, predbežne, pravda, nad hŕstkou ľudí,
         ale veď každý bubeník nosí maršalskú palicu v tornistre, ako povedal Napoleon, ak povedal.
         Moje veliteľstvo záležalo v tom, že z mojich 28 ľudí som určoval a zapisoval, ktorý kam má
         ísť na stráž. Vojačkovia strážili a ja ich. Časom, ležiac na „kavalci“, čítal som romány.
         Ja by som bol stačil, ale nestačily romány, bolo ich málo, a tak som sa musel obzerať i po
         inej práci, aby nepovedali, že len na bruchu ležím a vyžieram vlasť. Hľadal som bočné
         zamestnanie a našiel som: pomáhal som na pošte robiť rozličné lajstríky a rozdeľovať listy.
         Keď Karpaty začaly vydávať svoje obete, stal som sa špitálnikom.
Istý čas denne dovážali chorých a ranených. Niekedy prišlo do 800 — 900. Baraky boly
         zariadené na 6000 chorých. Miešanina národností: Česi, Slováci, Rumuni, Maďari, Nemci,
         Rusíni, Bosniaci, Chorváti. Zimné boje v Karpatoch ich doriadily. Skaličené ruky, nohy,
         omrznuté údy, reumatickí, prechladnutí na pľúca, žalúdok, črevá. Bledí, chudí, zarastení,
         pokrčení mladí i starší vojačkovia. Niektorí ešte mohli chodiť, niektorí nie. Týchto nosili
         na nosidlách. Mnohí ani hlavu nemohli zdvihnúť, iní dvíhali hlavy, pozerali dookola po nás,
         po nápisoch, ako zo sna prebudení, a zasa prižmurovali oči, všetci vyčerpaní, smutní,
         apatickí. Nuž koho guľka nezasiahla, toho zasiahla zima, mráz, ľad, voda a obhlodaly vši.
         Takýchto bola hrôza. Viac ako mladých pisárikov, Žídáčkov, ktorí pomáhali. Pri dezinfekcii
         šiat som videl celé kôpky zožltnutých, oparených vší na blúzach a mantľoch. Vši, keď ich
         začala páliť para, v smrteľných úzkostiach shŕňaly sa do gučí.
Každému chorému sme dali číslo, sobliekli ho do naha, odobrali peniaze a veci, čo mali
         pri sebe, spísali ich a poslali ďalej do holiarne a kúpeľne. Prešiel som holiareň. Tu vši
         padaly ako drobné semiačka; kučery, čo odstrihli, zdaly sa pohybovať na zemi. V kúpeľni
         nahých vojakov mydlily, umývaly, trely — dievčatá. Videl som medzi nimi celkom solídne,
         domáce tváre. Zakazovali s nimi sa shovárať, odprevádzať ich, chytať. Priestupníkov
         zavierali. Dievčatá dostávaly za túto prácu 50 korún mesačne a celé zaopatrenie. Kúpajúci
         sa boli zachrastavení a i to že bolo od vší. V tretej izbe operovali doktori, obväzovali,
         obkrúcali.
Chodieval som od postele k posteli a snímal čierne tabuľky nad ich biednymi hlavami,
         kontroloval, či sú na „kopfcetliach“ správne dáta, dopisoval, kde ktorý sa narodil, či má
         ženu alebo, ak je neženatý, otca, matku, brata, sestru, komu by sa malo písať, keby sa
         chorému niečo stalo. Napchával som si vrecká cigaretami a rozdával. Každý žobral o ne, lebo
         kým všetko dezinfikovali, prešly i tri, štyri dni. Nemohli si nič kúpiť a obyčajne boli
         hladní ako vlci.
Pohreby boly skoro denne. Niekedy prišla žena, rodič, niektorí prišli i pred smrťou,
         niektorí sa oneskorili a prišli len po pohrebe. Bolo dosť i tichého smútku i hlasného
         náreku a horekovania. Malo čo bolieť.
Pochúťka taká vojna pre neúprosného, agilného, strašného komandanta: pre smrť. Pred ňou
         nedezertuješ a neskryješ sa, ju nepodkúpiš. Darmo jej núkaš medicínu, groše, lakoty, aby
         nebola taká prísna, ale shovievavá. Smrť je bez srdca a duše a nemilosrdne siaha vždy na
         srdce i na dušu…
Ale nielen smrť zarmucuje. Mňa čosi-kamsi zarmútil zasa život.
Bolo zamračené poobedie. Pršalo a prúd dažďa sbíjal dym komínov na uhlím posypané a
         vápnom zaliate chodníky. Uhlie smrdelo. Zajatí Rusi v hlinených kabátoch nosili
         dezinfikované šaty. 900 ranených malo odísť. Stál som pri obloku a díval sa von. Do mesta
         bolo zakázané vychádzať, a román, čo som čítal, som práve skončil.
Zazrel som pána Šteindla. Ako obyčajne, tak i teraz lietal sem i ta, aby sa videlo, aký
         je zamestnaný. Sú ľudia, ktorí s malou robotou vedia robiť veľký poplach. Raz som ho videl
         pri baraku číslo A/2, raz pri H/11, raz na zavápenenej ceste medzi barakmi, ale len čo sa
         mihol, už sa i stratil medzi izbami. Vysoká, erárna čiapka, trošku malá na širokom temeni
         hlavy, figúra chudá vo veľkých šatách. Človek sa divil, ako taký tenký, útly človek môže
         uniesť také čižmiská a ešte tak chytro prepletať nohami. Vše boly zablatené sáry a
         príštipky na pyskoch. Bol obchodníkom v civile a dodával bryndzu. Po kupecky úctivý a
         shovorčivý. Myslel si azda, že je všade v obchode za pultom a že si každý, s ktorým hovorí,
         hneď i objedná od neho bryndzu.
Díval som sa, ako hovoril tu s tým, tu s iným. Ako by som počul, že každému prisviedča,
         každého sa niečo opýta a vždy v dvoch, troch rečiach:
— Áno. Hej. Igenis.
— Hogy vagyunk? Ako sa máme?
A hneď i odpovedá:
— Dobre. Jól. Tak je dobre. Hej. Hlavná vec je zdravie. Igen.
Zo samej úctivosti bol natoľko milý, že nemohol nikomu protirečiť. Bol Slovákom,
         Maďarom, Nemcom, luteránom, katolíkom, podľa okolností, ako sa komu hodilo.
Mal vplyv i na kuchyňu. Na Veľkú noc, v pôste chcel halušky s bryndzou, aby mohol on
         dodať bryndzu. Áno. Hej. Zapisoval si pilne adresy solídnych firiem, ktorým by mohol
         dodávať.
Videl ma v obloku a rozbehol sa ku mne.
— Počul som, že budete odkomandovaný… Elvezénylík. Škoda… Sajnálom.
A už i utekal ďalej. Poobzeral som sa znepokojený. V izbe bol Lietavec, nahluchastý,
         ťarbavý ordonanc. Kľačal medzi posteľami a modlil sa. Druhý, Juriš, luterán, sedel na
         posteli a hundral pre seba: „Ako sa leje, jéj, ako sa leje!“ Po rúre pece otvorom so
         strechy gúľaly sa kvapky dažda a sipely, padajúc na teplé platne.
— Títo tu mi nepovedia, čo sa stalo, — myslel som si a šiel som do kantíny vypiť si
         fľašu čierneho bytčianskeho z Mníchova. — Už je to pravda… Človek nemusí smrdieť, a
         vyňuchajú ho… Druhí smrdia na tri míle, a predsa je ovzdušie čisté, tatranské… Takéto tiché
         miestočko je len pre smradľavých patriotov, ktorých nikdy nikde nezavoňajú… Niekto musel
         zaintrigovať, aby ho Pán Boh skáral!… Zasa čert vie, kam poleziem…
Dal som si ešte jednu fľašku, aby som sa potešil. Nakukol i Šteindl. Prisadol na pol
         stoličky, len uletieť.
— Odkiaľ to máte, že mám ísť preč?
— „Főhadnagy“ Fügy vravel.
— Neviete, prečo?
— Chodili ste do Žiliny a tam ste sa vraj schádzali s nepriateľmi vlasti. Preto ste ani
         nedostali „pasirschein“ a bol vydaný zákaz chodiť do Žiliny.
— Ták? Rozumiem.
— Ale ja už pôjdem. Mám mnoho roboty. Do videnia. Viszontlátásra.
Odbehol. Mne sa videlo, že sa bojí so mnou sedieť. Mohol by oprašivieť od pansláva.
         Prišli mi na um trenčianski Slováci, ako sa ma stránili, keď som sa vrátil z vojenského
         väzenia. Nezbadali ani mojej ženy, keď sa s ňou stretli. Vraveli a dopisovali si po
         maďarsky, obchádzali jeden druhého, len aby sa nestali podozrivými, vydávali manifesty o
         svojej lojalite a len v najtemnejších kútoch, obzerajúc sa, šeptali jeden druhému, že Rusi
         napredujú. Chabci! Nebude z nás nikdy nič!
Prišla „dienstzetla“, že musím ísť do Trenčína. Šiel som.
Plukovník Šír v Trenčíne ma privítal:
— Megint eljárt a bagólesője.
Darmo by som mu bol tvrdil, že som bol nemý ako nemluvňa a že som mal cez celý čas v
         Žiline šatkou zaviazané ústa, nemohol mi veriť, lebo nesmel: udanie prišlo z okruhu.
— Vigyázzon, mert haditörvényszéket kap… A kerületből jött a parancs… Én meg aztán orrot
         kapok, hogy olyan helyre vezényeltem, — hovoril mi nahnevaný.
Vydal hneď rozkaz, že už o 9-tej mám odísť do Vespríma.
— Menetlevélben legyen: 9 órakor. Élelmezési jegy… Menetjegy… Gazdasági hivatal, —
         diktoval a, ukážuc prstom na môj dlhý, nemecký bajonet, rozkázal: — Odpásať. Tu nechať!
9. apríla som už bol vo Vespríme. Major Orosz, nízky, čierny, príjemný človek, ma
         privítal skoro s otvoreným náručím. Dal mi na výber, akú prácu chcem konať, či kancelársku,
         či pri kompánii. Zadivený vybral som si kancelársku. Zadelili ma k veliteľstvu landšturmu
         (népfelkelő parancsnokság). Mojím šéfom bol kapitán Muić s čiarkou nad „ć“, Chorvát, tučný,
         plešivastý. Bezprostredným predstaveným mi bol „őrmester úr“ Csomay, čierny, suchý Maďar, s
         prísnou tvárou, u ktorého som si neskoršie najal i byt.
V tejto kancelárii nás raz navštívil Hodža a vsunul mi nepozorovane lístok do ruky, že
         ma bude čakať o 8-ej večer na akejsi ceste, ale — alebo som ja zmýlil cestu, alebo on —
         nesišli sme sa.
Bol tiež „őrmester úrom“ a písal, či čo robil v kancelárii dívízneho doplňovacieho
         veliteľstva (hadtestkiegészitő parancsnokság). Navštívil som ho potom na jeho súkromnom
         byte. Bol doma. Večeral. Dal mi do rúk akési švédske ilustrované časopisy, kým sa naje, aby
         som sa zabával. Potom mi povedal, že ho major Orosz upozorňoval, aby sme sa my dvaja
         neschádzali, že bude lepšie.
— Tak, maj sa dobre!
Viac sme sa nesišli. Vídal som ho v ktorejsi kaviarni vo vojenskej spoločnosti, ale som
         sa mu už nedal do známosti.
Raz ma „őrmester úr“ Csomay prekvapil, keď mi povedal:
— A vy si nežiadajte povýšenie na dôstojníka.
— Odkiaľ ste to vzali? Ani mi do piat nevošlo, nie do hlavy, aby som sa domáhal takej
         česti.
— Nie, to nepôjde, — prízvukoval. — Nie, nežiadajte.
— Ale veď nežiadam…
— To nepôjde to nepôjde — pre vaše politické presvedčenie, — duplikoval, ako čo by som
         sa bol škriepil s ním. — Ani Hodžovi nešlo a o ňom bola podaná osobitná zpráva, ako
         korektne sa chová.
— Veď ja viem, „pán őrmester“. Pre nás sú len hviezdy na nebi. I tie nám skorej spadnú
         na hlavu, ako taká zlatá zornička na golier. Ono sa vše najdú obláčky, ktoré ju zastrú.
— „A magyar haza ellensége“, „pansláv“, „p. v.“. Môj tieň už prišiel za mnou z Trenčína,
         — blyslo mi hlavou. — Nebudem dlho chodiť do kancelárie.
Tušenie ma nesklamalo. Koncom apríla ma preložili k 9. kompánii 31. honvédskeho pluku.
         Kapitán Muić ma prepustil veľmi láskave. Želal mi „všetko dobré“. „Všetko dobré“ mi želali
         i ostatní v kancelárii. Tešilo všetkých, že ich nepostihol taký osud, ako mňa. Chudáci,
         tŕpli, že prídu o pohodlné, teplé miestočko. Ja som bol ďalej: prestal som tŕpnuť.
Vojenčil som ako regrút. Vstával zavčasu o 4-tej, o 5-tej. Chodil s kompániou. Ležiaval
         v „raji“ na bruchu a díval sa na chrobáčkov, hľadajúc v tráve štvorlístkovú ďatelinku pre
         šťastie. Pri poveloch „előre!“ som skákal, hnal sa proti neviditeľnému nepriateľovi s
         bajonetom na flinte, hádzal sa zasa na brucho a čakal, čo bude. Kopal „fedezéky“, staval
         šiatre, pichal v „rohame“ bajonetom do visiacich slamníkov, ktoré zobrazovaly Rusov atď.,
         atď., a vracal sa domov. Ktorýsi zanôtil. Kde-ktorý hodil plecom, aby si napravil
         manlicherku, kde-ktorý poskočil, aby zmenil krok, a ľavé ruky sa už i rovnomerne
         zakolembaly, kroky znely do nôty: rup, rup, rup, rup…
„Apró szeme, apró szeme van a kukoricának…“
Rup, rup…
„Bécsi szappan, de bécsi szappan, kell a honvéd bakának…“
Rup, rup…
„Ha megmosdik a bécsi szappan habjával…“
Rup, rup…
„Odacsalja, csilicsalogatja, sejhaj! a leányt a szagával.“
Rup, rup, rup, rup…
Rozdiel od Trenčína bol v tom, že tam sme spievali po slovensky a po maršoch ma čakávala
         žena raz so šunkou, raz s pečenou kačkou, ovocím, sladkosťami a čo ja viem čím, aby, keď sa
         už tak bohaprázdne potím za svoju vlasť, nabral sily pre dalšie potenie. Vo Vespríme táto
         poézia prestala. Smutný a samotný súkaval som pivo v krčme naproti kasárňam a spomínal:
Pri pive sedím sám a sám.
Ach, je to chvíľa clivá.
Nebola by, kebys’ ty tu
sedela miesto piva.
Mok žltý, horký, penivý
s mojimi ústy v snube.
Ach, keby miesto pohára
ja teba dvíhal k hube!
Vojaci mnoho sentimentálníčia. Sentimentalizmus nemusí byť tichý. Býva na posmech,
         ironiu, hluk i rev. Keď sme najväčšmi hulákali, to bol znak, že chceme zahlušiť tým
         hurhajom to, čo v nás kričí. Keď sme bývali cynickí a hrubí, to sme len obliekali do
         takéhoto obleku náš vlastný žiaľ. Keď sme sa smiali a posmievali, i to bola len maska
         zakrytého smútku.
Proti vojne sa nesmelo hovoriť. Ale koľko tichých protestov som videl!
Medzi nami boli skoro všetci takí, ktorí už boli na fronte: ohňom i krvou krstení. Tu
         raz jeden z takýchto zúfale sa zastal chrústov, strasených so stromov:
— Nemliaždite ich!
— Robia škodu, — povedal druhý.
— Ony len žijú, — tvrdil ochranca.
— A ty si nerobil nikdy škodu?… My sme zabíjali ľudí, teda i nás pobiť, — podporil
         ktorýsi ochrancu.
Chrústi sa rozliezli.
Iný raz stojíme v dvojradoch. Tu medzi radmi čierny chrobáčik-behún uteká. Chce napravo
         a zastaví sa. Opätok z baganče ho nepustí. Chce naľavo. Nepúšťajú ho pysky bagančov a beží
         ďalej, rovno. Akýsi vojak ho poštuchal nohou.
— Daj mu pokoj. Nech žije, chudáčik.
Ľa, ľudia vo vojne, ktorí ľudí zabíjali alebo budú zabíjať. Pravda, na rozkaz, zo
         sebaobrany, aby ich nepozabíjali už či tí, proti ktorým šli alebo pôjdu, a či tí, čo ich do
         vojny hnali a ženú pre vlasť a kráľa. Chrobáčik-behún našiel miesto v ich srdciach. Vlasť a
         kráľ, myslím, že im boli ďalekí, neviditeľní, neznámi. Chrobák so svojím krátkym životom
         blízky, ako ich vlastné životy. Sentimentálnosť? Dobre. Ale i tichý protest proti
         nesmyselnej vojne.
Medzi vojakmi boli i Slováci zo slovenských dedín Nitrianskej stolice, ale tí sa
         usilovali hovoriť po maďarsky. „Ne besílj maďarúl, lebo ťa poznajú“, vravieval som im z
         posmechu, hoci som uznával, že je teraz nie príhodné ukazovať svoju pravú tvár, ak sa líši
         od požadovanej vlasteneckej masky, natretej na červeno-bielo-zeleno a čierno-žlto. Ústa
         musely byť tiež takéto a slová v nich tiež. Slovensky som sa shováral len s Maršanom,
         mladučkým, skoro bezfúzatým ešte, svetlovlasým vojačkom, v civile bankovým praktikantom v
         Ľudovej banke v Bánovciach. Sedel asi pol roka v žalári, lebo, vraj chválil Principa, že
         zabil Františka Ferdinanda. Keď prišiel do Vespríma, pridružil sa mi ako syn k otcovi, a ja
         k nemu ako otec k synovi. Chodievali sme spolu a hľadeli, aby sme i v kompánii zostali na
         blízku.
Maršan bol kúskom môjho predošlého, voľného života v Bánovciach a ozvenou môjho
         presvedčenia. To isté akiste on videl vo mne. Sľúbili sme si, že i na fronte budeme vedľa
         seba a že sa bude držať mňa. Nedržal sa alebo sa nemohol držať. Jeden „šturm“ nás rozdelil.
         Ja som zaostal, on šiel. Bol zabitý.
Rusi ustupovali na fronte pomaly, ale iste. Nové a nové kompánie vystrájali z Vesprímu
         na front, aby ich zatlačili.
— Kto nebol ešte na fronte? — opýtal sa raz feldvebeľ našej kompánie, ktorá stála v
         pozore na kasárnickom dvore.
Vystúpil som. Za mnou Maršan.
— Nik viac?
Nik sa nehlásil.
— Pôjdete všetci.
O niekoľko dní sme dostali nového komandanta, mladého, chudého nadporučíka so zelenými
         pričes-nohavicami, s tmavou blúzou. Bol veľmi štíhly v páse, ako slečinka mídrovaný.
         Predstavil sa nám na koni. Svojej mladosti a tenkosti chcel dodať váhy tým, že sa nám
         ukázal strašným. Hovoril srditým hlasom a v krátkej jeho reči za každým tretím slovom
         spomínal smrť.
— Zastrelím každého, kto nebude konať svoje povinnosti… Kto by sa vzdialil bez môjho
         vedomia, zastrelím bez milosrdenstva… Nebudem trpieť ani najmenšie chyby. Kto sa ich
         dopustí, toho „kupán vágom. Kiköttetem, hogy a nyelve kilóg… Kupán derítem…“
Mne sa videlo, že i to je len maska, že sa takým hrozným a prísnym len robí a že za tými
         strašnými slovami je myseľ dobrá, smejúca sa, láskavá, spolucítiaca, možno trošku
         bojazlivá. Treba ju bolo zastrieť.
Vyviedol nás do poľa, kde sme dlho ležali v tráve. Prišiel kapitán a jemu sme
         defilovali. Ráno trošku spŕchlo, potom sa slniečko zpoza mračien vymotalo a bol deň jasný a
         teplý. Kompánia dobrej vôle. Defilovala parádne i bez hudby. Kroky len tak hrmely. Tučný
         kapitán na koni si pochvaľoval. Jeho okrúhla, červená tvár sa usmievala.
— Jól van, második szakasz… Jól van, negyedik szakasz… Jól van, fiam…
25. mája sme mali odísť. 22-ho popoludní nás obliekli do sivého. Najprv vydelili
         šiatrové plachty. Rozprestreli sme ich na zem a na ne kládli, čo nám dávali: vrece na
         chrbát, vrece na chlieb, šálky, remence, dva páry gatí, dva páry košieľ, zimné spodné
         nohavice, zimnú košeľu, šnúry, onuce, potom šaty, baganče. Každý skrútil všetko do šiatra,
         prehodil cez plece a šiel do izby obliekať sa.
Šatám sa mnohí tešili a večer okolo siedmej už vychádzali z kasární do mesta noví ľudia,
         oblečení do sivého, ozajstní vojaci, súci do boja, pyšní na toto vedomie a dívajúci sa
         zvysoka na „modrých“.
My s Maršanom sme našu „pýchu“ zasvätili v cukrárni ľadovou kávou a indiánerkami, ako
         vrcholom blaženstva. Ponáhľali sme sa potom ku mne spustošiť skôr zvyšky balíka s makovými
         koláčmi od matky, aby, preboha, nezostalo z nich, až pôjdeme. Písali sme domov a lúčili sa.
         Pravdepodobne sme v týchto našich posledných listoch odhodili svoje cynické masky a bolo v
         nich i trošku smútku, ktorý nám naháňala neistota budúcnosti. Čože? Je láska na svete. Keď
         inokedy nie, ukáže sa ona v krušných chvíľach.
Na naše listy prichádzaly obratom odpovede. Umilene sme čítali drahé slová, väčšinou
         korunované. Matka bola prvá, ktorá ich korunovala 30 korunami, brat Fedor 30-timi, brat
         Vlado 50-timi, žena 100 a smutným telegramom: „Ak list nedostaneš, nuž touto cestou v mene
         matkinom prosíme: nech ťa Boh žehná, v myšlienkach vždy bude s tebou Anna.“
S týmito cennými papierovými fľajstrami na našich krvácajúcich srdciach sme chodili po
         obchodoch a kupovali, čo bolo treba na cestu. Lyžičku, vidličku, nožík… Cukru? Zíde sa i
         cukor. Teda i cukru… Diany?… Načo?… Že je to dobré proti smädu. Teda i diany… Čokolády…
         Suchárov… Kamašne zo súkna… Salámy… Zápaliek… Limonádového prachu… Trošku koňaku… Aj
         lojovej masti na nohy… Proti potu akúsi tinktúru… Proti všiam prachu… Mydlo… Kapsule, čo
         horia… Ešte i toto, i toto… Čo všetko také kupčisko nevymyslí!
Zaštepení proti cholere, proti sypaniciam a vôbec proti nehrdinským spôsobom smrti, len
         aby sme mohli hrdinsky bojovať a umierať, okúpali a ostrihali sme sa. Ja do hola — nemal
         som sa už komu páčiť so svojimi piatimi vlasmi, odčesanými na pravý bok — nech som, reku,
         ako trestanec. Prísaha, kostol, modlenie. Kde-kto sa i spovedal, aby mu Pán Boh hriechy
         odpustil. No, a mohli sme ísť krv cediť. Čakalo sa len na telegram, kam nás majú hodiť. Kým
         telegram prišiel, obránili sme ešte niekoľko ráz Kadártu, blízku dedinu, od nepriateľa,
         ktorý nám chcel prekaziť zaopatrenie potravín. Ležali sme ešte neraz na bruchu, pili koňak,
         pivo, jedli, fajčili a šli so spevom domov.
Nakoniec začiatkom júna sme s hudbou a veľkým krikom, vycifrovaní a obhádzaní kvietím,
         odcestovali.
Cestou sa ukázalo, že sme ešte nie zásobení všetkým. Za Čadcou nám rozkázali vyjsť z
         vagónov. Šli sme k blízkemu lesíku. Zaspievali „Isten áld meg“ a každý z nás si musel vziať
         do vrecka hrudku zeme.
Mal to byť symbol lásky k vlasti. Kapitán rečnil, že ako tú hrudku vo vrecku, tak i
         lásku našu v srdci k našej drahej, milovanej vlasti nesieme so sebou. Opúšťame síce našu
         milú zem, ale v duši, v srdci, v mysli ju nikdy neopustíme, a i vtedy, keď budeme musieť za
         ňu umierať, umreme vďačne, len aby ona neumrela.
Keby sa tak bol ten pán kapitán opýtal, kto chce ísť domov žať a kto chce ísť do Ruska
         ľudí strieľať, som presvedčený, že by sa bol celý vlak vrátil.
Hrudka zeme v našich vreckách sa obrátila v prach a on sa pomaly presypával cez plátno.
         Po čase nezostalo vo vreckách ani prachu…

--- KAPITOLA 3 ---

III. Zajatie
Bolo to začiatkom júla, v jasný, suchý podvečer. S nasadenými bodákmi sme sa hnali proti
         Rusom, ktorí, ukrytí na kopci v lesoch, strieľali na nás. Šli sme dolu miernym vŕškom,
         najprv cez akúsi vyhorenú a opustenú dedinu, potom riedkym žitom. Tu som stratil svoju
         poľnú lopatku. Chvíľu som rozmýšľal, či sa mám pre ňu vrátiť, ale rozhodol som sa hneď, že
         sa nevrátim. „Kto sa vracia, nemá šťastia“, pomyslel som si. Prišli sme k jarku s hustou
         vrbinou. Za jarkom bolo sožaté už pole so stohmi slamy… Zastal som, chránený hrubým pňom,
         že si vydýchnem, ale ktorýsi „szakaszvezető“ s nastrašenou tvárou pribehol ku mne a
         zavolal:
— Előre!
— Idem hneď! — zakričal som mu, ale umienil som si, že ešte trošku vyčkám.
Možno, podarí sa mi stratiť sa.
Guľky svišťaly nado mnou. Kompánia, ku ktorej som patril, zmizla naľavo odo mňa a viacej
         som ju nevidel.
Zostal som sám. Keď sa celkom zvečerilo, prekročil som jarok a vyšiel na otvorené pole.
         Prebehol som cezeň a vyliezol po bruchu na nízky kopec, kde obilie nebolo pokosené. Z
         obilia v polotme na kraji lesa videl som ruské furažky a plátené blúzy. Rusi ležali na
         bruchu a strieľali.
— Keby som teraz chcel prejsť, — prelietlo mi mozgom, — spália ma. Musím vyčkať rána, až
         bude svetlo.
Vrátil som sa a doliezol k humnu, ktoré horelo. Na plameňom ešte nedotknutej, šindľovej
         streche bubnovaly guľky, ani čo by padal kamenec. Stohy slamy už tiež horely. Kdesi bokom
         obďaleč horela ktorási dedina. Reflektory pod chvíľou krájaly polia. Pri každom prúde
         svetla hodil som sa na zem. Neviem už iste, či od týchto ohňov, či od mesiaca bolo celé
         nebo ožiarené a noc na tejto strane vŕška svietila ako slnečný deň.
Streľba z pušiek neprestajne trieskala. Nebolo pauzy ani na chvíľočku, a mne sa tak
         žiadalo, aby zatíchla aspoň na minútu. Orientáciu som stratil a nevedel si predstaviť, kam
         sa mohol podieť náš pluk, odkiaľ strieľajú naši, odkiaľ Rusi.
Sbehol som na otvorené pole, ale tu v svetle mohol ma každý vidieť. Prebehol som nazpäť
         k horiacemu humnu, ale ono ma mohlo ešte lepšie osvietiť alebo horiacimi troskami zasypať.
         Prišla mi na um vŕba s hrubým pňom, ale ani jarku, ani vŕby som nemohol nájsť.
Už neviem, ako, ako nie, ale ešte za noci som sa dostal k akémusi lesíku a tam som sa
         pri strome svalil.
Keď začalo svitať, zbadal som, že pri mne leží náš vojak, oblečený v kepeni, dolu
         tvárou. Ležal nehybne. Zpočiatku som si myslel, že spí, potom zrazu, ani neviem prečo,
         zazdalo sa mi, že je zabitý. Potriasol som ho. Nevydal zo seba zvuku, ale krvi som nikde
         nevidel.
— Predsa spí, — pomyslel som si a ďalej nepátral.
Guľky pišťaly, sipely a cupkaly okolo mňa. Zarývaly sa do pôdy, udieraly sa do pňov a
         konárov, srážaly vetvy a lístie.
— Nebezpečné miesto, — konštatoval som.
Kepeňa som nemal. V júlových horúčostiach mi ho nosil istý Neumann v nedostatku iného
         „kšeftu“ za dve koruny na tridsať kilometrov. Noci v Haliči bývaly sychravé a najmä nad
         ránom bývalo veľmi chladno. Slnko ešte nevyšlo a mňa triasla zima. Skorej od tejto zimy,
         ako od nebezpečenstva zdvihol som sa a zohnutý prešiel k najbližšiemu kopcu. Plazil som sa
         naň opatrne a nadvihol hlavu, aby som videl, čo je na ňom.
— Rusi!
Stiahol som hlavu, ale jeden z nich ma už zbadal, zversky zareval, iste sa ma tak
         naľakal, ako ja jeho, mysliac si azda, že vediem celú kompániu, a vystrelil. Plameň som
         zazrel, ale hlava mi už bola v bezpečnosti. Guľka sa ma nedotkla, prelietla nado mnou.
— Nestrieľaj! Ja Slavian! — zakričal som.
— Tak bros vintovku! — on mne.
Šmaril som mu manlicherku pod nohy.
A Rus, ktorý strieľal, sa mi už aj usmial a ukázal mi zákop, aby som sa tam schoval.
         Okrúžili ma. Dali chleba a slaniny. Ja som vybalil cigary a čokoládu, čo som dostal od
         brata Vlada, a rozdával komu čo. Daroval som im aj dve mäsové konzervy. Ktoréhosi vojačka
         veľmi zaujalo, že mám lyžičku, nôž a vidličku v jednom. Požiadal ma, aby som mu prístroj
         daroval na pamiatku. Dal som mu ho. Iný mi blahoželal:
— Pre vás sa už vojna skončila. Pôjdete do Ruska, a keď i na Sibír. V Rusku je dobre, i
         na Sibíri. Za tri kopejky funt bieleho chleba a naše baby vás už opatria.
Bol som rád, že si môžem trošku posedieť v bezpečnosti. Vojačkovia boli milí, spôsobní a
         zdvorilí. Nebrali odo mňa nič, len čo som im sám dal.
Kedy-nekedy povedal jeden z nich:
— Pôjdeme ku gospodinovi komandantovi.
Zaviedli ma k nemu dvaja. Kapitán mladý, fúzatý, s briadkou. Usmieval sa mi tiež a
         pustil sa so mnou do reči. Vypytoval sa na všeličo.
Posmelený jeho vľúdnosťou, i ja som si dovolil otázku:
— Prečo vy Rusi ustupujete?
Vysvetlil mi, že oni majú dosť svojho Ruska. Halič, cudziu zem, nepotrebujú. Preto idú
         pomaly domov.
Nuž nebola to pravda, ale čože mal povedať ruský kapitán zajatému Austriakovi a k tomu
         „nižnému činu“?
Plukovník ma poslal ďalej k batalionu. Pri batalione som sa už stretol s mnohými
         zajatcami, ale nenašiel som ani jedného známeho. Česi v ruskej uniforme nám premieňali
         rakúske koruny na ruble, prehmatávali nás a odoberali zápisky, listy a iné písomnosti,
         posielali plukovníkovi a tlmočili naše výpovede.
I ja som prišiel o svoj notes a ženine listy. Darmo som žiadal poručíka-Čecha, aby mi
         notes nebral, že v ňom niet nič závažného s vojenského hľadiska, zápisník mi vzal, ale
         sľúbil, že bude intervenovať u plukovníka, ale alebo neintervenoval, alebo sa mu
         intervencia nevydarila. Vyšiel z kancelárie a rozhodil rukami.
— Prevezmite komando, — povedal mi.
— Čo? — opýtal som sa zadivený.
— Prevezmite komando. Soberte týchto všetkých, — a ukázal na zajatcov, — pôjdete ďalej.
— Vergattern! — zakričal som.
— Ein, zwei, ein, zwei — pokračoval som, keď boli v rade.
— Ein, zwei — erstes Paar, ein, zwei — zweites Paar, ein, zwei — drittes Paar… viertes
         Paar… Doppelreien rechts um!… Direction grad aus… Compagnie marsch!
To bolo moje posledné rakúske komando.
Šli sme do Ruska.

--- KAPITOLA 4 ---

IV. Charkov — Tambov
Od 3. do 7. júla sme šli pešo po Cholm. Z Cholmu železnicou na Kijev. Vše nás pribúdalo
         podľa porekadla: Malá hŕba pýta viac. Cesta zunovaná. Nikde posedenia, nikde čistého
         miestočka. Vo vozni sa všetko škrabalo. Sedel som cez deň pri oblôčku a díval sa na široký,
         plochý ruský kraj s horami, nekonečným morom žltého žita, na slamou kryté chalupy medzi
         stromami, na parádne blýskajúce sa ruské chrámy, z húštiny stromov vyskakujúce cibule veží,
         železničné stanice z dreva so záhradkami, ruskými nápismi, búdkami s jedivom a kipiatkom.
         Všetko rovnaké, monotónne, až pohľad ustával.
Keby som nebol býval zajatý a keby sa bol viezol v rýchliku s plným „pudilárom“, bolo by
         sa mi Rusko páčilo so svojou cyrilikou, ruskou rečou, furažkami, dlhými papirosami,
         machorkou, plnenými koláčikmi, bielym chlebom, lacnotou v každom ohľade, ustavičným
         čajovaním, ale tak, ako som vtedy bol, s posledným rubľom vo vrecku, vo vagóne pre dobytok,
         v maďarskej spoločnosti, moje oduševnenie nerástlo, ale so stanice na stanicu klesalo.
Zdalo sa mi, že kleslo na nulu, keď nám v Kijeve ruskí vojaci poodoberali naše vojenské
         „šajky“, z ktorých sme píjavali čaj, letné baganče, kulače a iné užitočné veci a potom ich
         predávali po 10 — 12 kopejok tým istým vojakom, od ktorých ich vzali.
Moji susedi boli Maďari. Akýsi kaprál Rózsa, v civile tajomník asekuračej spoločnosti
         Fonciér, z Vespríma; honvéd Helbert, agent ktorejsi peštianskej firmy, a ešte jeden honvéd
         Vrábel, rodom z Kľuže. Všetci bez groša a všetci hladní ako vlci. Dívali sa mi vše do úst,
         čo to jem, či je to pirog s kapustou, či s tvarohom a či nejaké „prirožnoje“. Ako by som
         bol čítal ich myšlienky:
— Vidíme, čo žerieš, a my len glgáme.
Nahnevaní kliali pri každom pohybe. Ráňali s neba, ako jablká so stromu, Pána Boha,
         Ježiša Krista, svätú Máriu a iných svätých. Nebol im dobrý ani otec, ani mať, zadrapovali
         sa do starých otcov a dedov, až mi vlasy dúpkom stávaly.
Ich ustavičné kliatby ma urážaly, ale nechal som ich v domnienke, že je náš osud božie
         dopustenie, a keby nebolo bývalo otca a matere, nebolo by bývalo pre nás ani vojny, ani
         Ruska, ale keď začali nadávať Rusom a vysmievať sa im, búrilo sa vo mne moje slovanské
         srdce, a tak som badal, že moje oduševnenie za Rusko predsa ešte celkom neochladlo.
14. júla sme prišli do Charkova.
Umiestili nás v ohromných kasárňach na konci mesta. Červenkastá budova s červenou
         plechovou strechou a veľkým dvorom, vysypaným žltým pieskom. Bol to takzvaný
         „razpredieliteľnyj punkt vojennopliennych“. Sem sháňali zajatcov a potom rozdeľovali a v
         partiách posielali na práce, či už poľné alebo lesné, alebo do dielní, podľa potreby.
I keď sme my prišli, stáli na dvore zajatci v dvojradoch s batôžkami, prehodenými cez
         plece mantľami. Čakali a fajčili, hovorili, smiali sa. Boli ešte dosť svieži. Mali svoje
         rakúske šedivé čiapky bez I. F. J. Meno tohto majestátu museli povytrhúvať z čiapok.
         Namiesto majestátu ostaly diery. Taký je už osud zajatcov: čím ďalej, tým viac dier.
Začali nás popisovať. Mimovoľne som sa stal tlmačom medzi Rusmi a Maďarmi. Chceli
         vedieť, kto ako sa volá, koľko má rokov, akú má šaržu, v ktorom pluku slúžil, kde sa
         zdržoval, kde ho chytili, či je zdravý a čím je v civile.
Keď prišiel na mňa rad a povedal som, že som v civile doktorom-advokátom, začali
         pochybovať:
— Možno, že ste advokátom. Ale ak ste advokátom, tak ste nie doktorom. Aj to možno, že
         ste doktorom, ale ak ste doktorom, tak ste nie advokátom. Možné je i to, že ste aj
         advokátom, aj doktorom, ale prečo ste potom nie oficierom. A keď sa vec má takto, tak ste
         asi sotva advokátom a sotva doktorom. Vôbec, tak sa zdá, ono je to tak, pravda, ty nám,
         bratec drahý, lužeš…
Ťažko bolo vysvetľovať. Sám neviem, prečo som onoho času nesložil dôstojnícku skúšku.
         Ani som im záhadu nevysvetlil, ale zato verne tlmočil. Dostal som i honorár: štvrtku
         chleba. K nemu titul „gospodin perevodčik“.
Tak som sa stal „gospodinom perevodčikom“ a tlmočil každý deň. Hoci z rumunštiny viem
         len „Desteapte te Rumune“ a „Setreasca“, prekladal som i rumunčinu do ruštiny. Len mi bolo
         treba povedať:
„Unde ješt?“ — hneď mi povedal Rumun, odkiaľ je. Alebo:
„Unde to pris?“ — a už i povedal, kde ho chytili.
— Sanatos?
Ak sa začal škrabať za uchom, tak bol chorý.
— Plugar?
Ak kývol hlavou, bol roľník.
Prišli Nemci. Od nich som ľahko vytiahol, čo chceli Rusi. Ba čo viac: prišli Germánci a
         aj tých som rozumel. Ešte viac: pustil som sa i do písania lístkov a soznamov. Písal som
         krasopisne po rusky, ako ani jeden z pánov „unterov“. Zauškoval som síce „jať“ a ypsilony,
         ktoré sa v ruštine nie vždy tam píšu, kde v slovenčine, ale moje zauškovanie bolo iste
         nežné hladkanie pri zauškovaní ruskej ortografie ruskými pisármi. Rusi boli so mnou
         spokojní a možno, že i uverili v môj advokátsky a doktorský diplom, hoci som nebol
         dôstojníkom.
Na znak svojej spokojnosti ma i odmeňovali. Volali ma medzi seba. S nimi som obedúval
         kašovú polievku, ktorá sa líšila od zajateckej polievky tým, že bolo v nej mäso, a dávali
         mi na príkrm kašu, ktorá sa od zajateckej líšila zasa tým, že bola omastená a bolo na nej
         „salo“. Po obede sme čajovali a politizovali.
Páni „unteri“ boli tej mienky, že ja chyba v ruských generáloch, a v ruských generáloch
         že je zasa tá chyba, že sú samí Nemci.
— Tu máte hneď Rennenkampfa. „Byl a udral.“ Hlava Varšavy Rošel. „Schvátil kasu a
         pošel…“ A čo politika Petra Veľkého, — vravel ktorýsi, — pod psa. Osádzal Nemcov. Zbohatli
         v Rusku. Tu sú už i 200 rokov, ale po rusky nevedia dosiaľ ani slovíčka. U nich je prvou
         vecou zradiť Rossiu…
Žasol som nad týmito rečami. Tak hovoria prostí vojaci. To je nie dobre.
Večer odchádzali Rusi do mesta. Ostával som v kancelárii sám. Vymietol som ju, posbieral
         odhodené čutky z cigariet, vzal klozetový papier a krútil si cigarety. Keď zmrklo, zapálil
         som si kancelársku lampu, pozastieral uterákmi obloky a zašíval diery, bil vši a básnil.
         Potom som si ľahol obyčajne na stolík, na ktorom som vo dne písaval, a so zažmúrenými očami
         rozhliadal sa po širokom Rusku, na koho by sa mal obrátiť, aby sa oslobodil. Mená
         Országhovcov, Hunčíka a Krutošíka v Moskve, dr. Kvačalu v Jurieve vynorily sa mi v pamäti.
— Keď nie jeden, tak druhý, keď nie ten, tak tretí, — myslel som si.
A v jeden večer napísal som všetkým.
O československých légiách som vtedy ešte nič nepočul.
Ráno som sa budieval veľmi zavčasu. Obloky na kancelárii boly rozbité a cez moje uteráky
         dul prievan, ktorý mi nedal spať. Pritom ma rozčuľovala myšlienka dvoch najstrašnejších
         vecí: raňajšieho klozetu a umývania sa pri studni. I tam i tam bývala ohromná frekvencia.
         Diery okupované. Nad šťastlivými majiteľmi stálo i päť stŕpajúcich zajatcov a za nimi i
         desať čakateľov. Smrad, ktorý sa šíril na celý dvor, na mieste štípal v nose a šiel do
         mozgu. Nijaká dezinfekcia. Ani stopy po troške vápna alebo karbolu. Niekedy bolo v kasárni
         i 7000 zajatcov a pre všetkých bol len jeden klozet asi s 30 dierami a priehradkou. A
         nijaká tajnosť. Palam et publice, prosím. Od suseda si si mohol pripáliť cigaretu alebo mu
         pošepkať do ucha o radosti z pôžitku.
Studňa bola tiež len jedna s dlhým válovom. Ju si tiež musel obliehať ako Przemysl.
         Každý chcel vodu, a kto sa dostal k nej, neodišiel od válova, kým si všetko svinstvo
         nesmyl. Okolo studne od rozliatej vody plno bahna, a keď si sa i nazdal, že si sa umyl,
         odišiel si odtiaľ zablatený ako prasa. Samo umývanie nestálo za veľa: trošku vody na dlaň,
         s dlane do úst, z úst na tvár a bolo. Tak to robili i ruskí dôstojníci, s tým rozdielom, že
         im doniesol sluha vody v džbánku a nalieval na ruky. I pranie šiat bolo také, ako umývanie.
         Voda vo válove neodtekala a bola špinavejšia ako zajatecké košele. Mydla sme nemali. Skôr
         ilúzia ako pranie.
Kedy-nekedy začali prichádzať pisári a chytili sme sa do roboty. Prinášali buchty,
         ugorky a vynukovali ma. Unteroficír Zolotarev mi raz kúpil do daru celý paklík tabaku a
         sväzoček papierikov. Bol som mu za to veľmi povďačný. I od zajatcov sa mi niekedy ušla kde
         cigara, kde cigareta. Cigary som krájal na drobno a naučil som sa robiť fajočky z
         hocijakého papieru.
Bolo teda, ako bolo, kým som bol „gospodinom perevodčikom“. Ale v istý pekný júlový deň
         sa mi páni pisári stratili. Neprišli. Pravdepodobne ich preložili do iných miestností.
         Zostal som sám. Neprináležal som ani k jednej partii, nikde ma neviedli v evidencii, a tak
         mi nikde nechceli dať ani chleba, ani kaše. Odniesli i lampu z kancelárie a nechali mi tam
         len polohrdzavý „lavór“ na kašu, ktorý som stačil znesvätiť tým, že som si v ňom pral
         punčochy a umýval nohy, lebo sa mi zunovalo k studni chodiť a tam postávať.
Keď mi nastal boj o každodenný chlebíček a kašu, s týmto lavórom som chodieval do
         kuchyne, kde mi potom Čech-kuchár nadelil toľko, že som sa delil s istým Elsasanom, ktorý
         mal veľmi dobrý apetít.
Boly krásne a horúce dni, potili sme sa a smrdeli. Raz v kancelárii som tlmočil žiadosť
         mnohých zajatcov, aby nás pustili okúpať sa do rieky. Adjutant, podporučík, pozrel zpoza
         pleca na mňa a odvrkol:
— Kuda do čorta?! Neľzä!
Pobral som sa preč.
Kasárne sa pomaly prázdnily. Mohol som si vybrať ktorúkoľvek prázdnu miestnosť. Nik sa o
         mňa nestaral, nik ma nekontroloval, čo robím. Presťahoval som sa na poschodie do veľkej
         izby, ktorej obloky hľadely na ulicu. Žiadalo sa mi vidieť aspoň kúštik z mesta. Práve sa
         lialo. Topole šušťaly pred oblokmi od vetra a dažďa. Ulicou valila sa mútna žltá voda. Bosí
         chlapci brodili po nej, idúc s košíkmi do mesta pod dáždnikmi. V troch „torgovliach“, čo
         boly naproti, nijakého obchodu. Čo bolo v kasárňach, všetko spalo, čupelo, smútilo, ako ja.
Mal som 3 ruble 75 kopejok za predatý snubný prsteň. Mohol som si oholiť 10-dňovú bradu,
         kúpiť si najlepší tabak, poslať pre klobásu a kúpiť si ugoriek, koľko by sa mi bolo
         žiadalo, ale držal som peniaze, že stretnem Michaila Michajloviča Sonina, ktorý predával
         prsteň, že mu peniaze vrátim, aby mi on vrátil prsteň, ale nestretol som ho. Zolotarev sa
         mi naťapil, Matvej Ivanyč, starý landšturmista, sused pri kancelárii, v ktorej som kedysi
         pracoval a spával, vstúpil mi do cesty a pozval na obed, ale Sonina nikde nebolo. Smútil
         som teda vo veľkej izbe a filozofoval:
— Taký úzky krúžok zlata, či ho mám, či nie. Inakšie hodnoty prepadúvajú. Čo mám
         sentimentálníčiť? Prsteňa už nemám, ale vernosť môžem zachovať tak, ako keď som prsteň mal.
         Číry prsteň ma od nevernosti nemôže chrániť… Ak sa vymocem, kúpim i dva prstene… Pravda, to
         nebude pôvodný… Nuž ale, či môžem zato, že Sonina niet… Je to istá zrada… Ale prečo sa
         prepadol ten hlúpy Sonin?…
Dážď šibal do oblokov. Voda tiekla s podokenníka. Vietor hvižďal v buclatých kachliach a
         kolísal topole, kus neba nad ulicou bol ako olovený mrak a vo veľkej miestnosti nebolo ani
         duše. Neraz ma masa ľudí dlávila a žiadalo sa mi samoty, ale samota dlávi tiež a žiada sa
         ti ľudí. Nevydržal som a šiel som sa oholiť, kúpiť tabaku, chleba, cukru.
Bolo škoda sa tak ponáhľať s predajom prsteňa. O niekoľko dní na túto moju
         ľahkomyseľnosť odovzdali mi list od firmy Hunčík a Krutošík. V liste mi srdečne oznamovali,
         že mi posielajú 30 rubľov — telegraficky.
Len-len že som nevyskočil od radosti. Bolo by bývalo zavčasu. Telegraficky u Rusov
         neznamená poštára s telegrafom, ktorý ti peniaze hneď aj odčíta, ale znamená to ruskú
         kanceláriu. Ruské kancelárske vybavovanie je skôr slimačie ako telegrafické.
Šiel som do kancelárie. Rozumie sa, tam mi povedali:
— Poslie četyrech časov…
Šiel som o štvrť na päť. Povedali mi:
— Nietu oficira…
Šiel som o hodinu neskoršie. Oficíra, rozumie sa, nebolo. Čo mi mohli povedať?
— Možet byť, zavtra…
Mne bolo náhlo. Blysla nádej, že Michaila Sonina dochytím a prsteň, čo aj s doplatkom,
         zachránim. A on mi hovorí: „Možet byť“. To je toľko, že ani zajtra byť nemusí.
Na druhý deň som sa zasa hlásil v kancelárii. Oficíra nebolo. Čakal som, kým prišiel.
         Potom mi láskave oznámil po nemecky, aby som dobre rozumel:
— Morgen oder übermorgen. Früher nicht.
— Ale veď sú peniaze telegraficky poslané, — opovážim sa povedať.
— Keine Spur.
Vysvetlil mi, že oficír musí ísť vraj do družiny, tam peniaze dostane a len potom ich
         oddá mne.
Prišiel som do kancelárie „übermorgen“.
— Deňgi zdies? — opytujem sa pisára.
— Niets, — povedá.
Krátka odpoveď, ale zreteľná.
— Báječné, — usmial som sa trpko. — Ony sú ešte u družiny. Družina iste bude ešte len
         hlasovať, či má peniaze vydať a či si ich má podržať… So dva týždne to potrvá, kým sa
         dozviem, kto dostane tých tridsať rubľov.
Na druhý deň išiel som zasa do kancelárie. Mrzelo ma síce, že toľko chodím a že sa tým
         stanem len protivným, ale tridsať rubľov bol taký krásny peniaz, že som sa premohol. V
         kancelárii ma ani nezbadali, ako čo by som bol býval vzduchom, hoci som tam trčal ako drúk.
         Nakoniec akýsi obstarný kapitán s dobrodušnou tvárou sa smiloval nado mnou a opýtal sa po
         nemecky, čo chcem.
Povedal som mu.
Vyhľadal so mnou „poviestku“. Videl som, že peniaze boly telegraficky poslané.
         Dobrodušný kapitán obrátil sa na druhého kapitána s otázkou, prečo peniaze zadržujú, ale
         ten sa len uškeril, na čo môj kapitán ukázal na mňa a podotkol:
— A vot on zdies.
Tak sa mi videlo, že kapitánovi chceli navravieť, ako by som sa azda o peniaze nebol
         hlásil a že ma nemohli nájsť.
— Zavtra polučite, — ubezpečil ma kapitán.
Treskol som opätkami a odišiel.
Na druhý deň bola nedeľa. Šiel som do kancelárie v pondelok. Peniazmi manipulujúceho
         praporčíka nebolo tam. Až pod večer som ho chytil. Bola zasa akási chyba. Ani by som
         peniaze nebol dostal, keby nie môj dobrodušný kapitán, ktorý na šťastie bol prítomný. On mi
         dal zo svojich 25 rubľov.
Bol som dojatý a na ospravedlnenie, že toľko chodím za svojimi peniazmi a molestujem
         ich, povedal som mu:
— Ja bukvaľno bez kopiejky… Niet u menia ni odiejala, ni šineli.
— Piať rublej polučite póže.
— Viem, že ich nikdy neuvidím, — chcelo sa mi povedať, ale som bol rád, že mám v rukách
         aspoň 25 rubľov.
Ponáhľal som sa preč, aby si pán kapitán ešte vec nerozmyslel a nepýtal si nazpät i to,
         čo mi dal. Za piatimi rubľami som viac ani nešiel, tak sa mi sprotivila ruská kancelária.
Do mesta som nesmel a ako som vyšiel z ruskej pisárne, požiadal som ktoréhosi Rusa, aby
         mi doniesol klobásy, tabaku, zdobných bulôk, že sa mu potom odmením.
Ani rubľa, ani vojaka, ani zdobných bulôk som viac neuvidel: prepadol sa ako kameň vo
         vode.
— To je už šesť rubľov vyhodených do vzduchu, — potešil som sa.
Aby som mohol ísť do mesta a tam sa aspoň okúpať a podýchať na chvíľu voľným vzduchom,
         musel som mať civilné šaty. V rakúskej uniforme nepustili. S veľkou nedôverou požiadal som
         pisára Kuzneceva, s ktorým som ako „perevodčik“ kedysi spolupracoval, aby mi kúpil v meste
         lacné civilné šaty, nejaké staré, ale dobré topánky, lebo moje obrovské baganče by ma boly
         prezradily, nejakú furažku, lebo v svojej deravej rakúskej čiapke by som bol Charkovanov
         pobúril, ruskú košeľu, lebo ináč by som bol potreboval i kravatu, a potom ešte aj nejaké
         tie gate, aby som sa v kúpeli nehanbil.
Kuznecev sľúbil a vzal odo mňa desať rubľov. Dlho sa neukazoval.
— No, reku, zasa desať rubľov fuč. To bude šestnásť.
Ale tento raz som sa, chvála Bohu, mýlil. Kuznecev mi doniesol novú ruskú košeľu čiernej
         farby, aby sa tak ľahko nešpinila, farbisté gate s ružovými, drobnými kvetinkami, popolavú
         čiapku, tenké, liché belasisté šaty, aké nosia mechanici pri práci, a staré topánky, naoko
         dosť dobré. Všetko to stálo 12 rubľov 80 kopejok.
Ak som vtedy neošedivel, tak sa mi vlasy na každý prípad zježily. Z 25 rubľov zostalo mi
         na dlani 11 rubľov 20 kopejok.
No šiel som si pre „razpisku“, aby mi dovolili ísť do mesta. „Razpisku“ dali, ale
         prilepili k nej i starého vojaka s veľkou šedivou bradou a ohromnými čižmami.
— Tento vás bude sprevádzať, aby ste nezablúdili, — povedali mi.
Šli sme najsamprv do kúpeľa.
Keď som sa vyzliekol, bol som ako kominár. Cestou som sa spotil a čierna farba košele
         pustila.
— A či aj do kabiny pôjdete so mnou? — spýtal som sa konvoja, keď som ho videl nahého. —
         V kabine nezablúdim.
Kúpali sme sa spolu. Po kúpeli sme šli do stolovej. Dali sme si sviňaciny.
— Rozkážete, Matvej Ignatievič, ešte jednu porciu? — chcel som sa odmeniť svojmu
         nanútenému kamarátovi.
— Neškodilo by.
— Azda ešte jednu? — ponúkal som po druhej porcii.
— Pre mňa, — usmial sa, — ja ju zjem.
Bol by zjedol i päť porcií. Mne šla chuť na sladké pečivo, a tak sme vošli do cukrárne.
         Z cukrárne do čajovne. Z čajovne do kina. Z kina zasa do čajovne, a keby nebolo bývalo
         neskoro, boli by sme šli ešte raz do kina.
Keď sme sa rozlúčili a podali si ruky, Matvej Ignatievič vyslovil mi svoju spokojnosť a
         že ak chcem, pôjde so mnou i zajtra.
Ale na druhý deň som šiel do mesta s Kuznecevom. Bol boršč, kotlety, limonáda, čierna
         káva. Platil som, ako sa na gavaliera svedčí. Na tretí deň som zasa obedoval s Rusmi, ale v
         meste. Bolo i pivo s červenou dyňou a po ňom, aby nám nebolo zle, čierna káva. Večer sme
         šli do sadu a tam sme čajovali. Ja v svojich robotníckych šatách som sa veľmi líšil od
         vojenského obecenstva a od civilov po pansky odetých.
Ked som šiel domov, s úžasom som zbadal, že sa mi novokúpené topánky rozliezajú.
Nielen topánky: rozliezly sa mi i ruble. Z ostatkov som si kúpil dosť vetché prikrývadlo
         za rubeľ 25 kopejok a ako vždy, tak i teraz som začal gazdovať, keď som už nemal s čím.
         Preklial som svoje civilné šaty i s popolavou čiapkou. Hnevaly ma najmä moje extra topánky
         a banoval som za svojimi vojenskými bagančami, ktoré, hoci boly i nemotorné, ale zato pevné
         a komótne. Bol by sa vyzauškoval, že som ich predal.
Obliekol som si zasa svoju vojenskú blúzu, nasadil rakúsku čiapku bez gombičky s Francom
         Jozefom I. a z márnotratného robotníka-mechanika stal som sa opäť celkom obyčajným
         vojenským zajatcom.
Vrelými slovami poďakoval som sa v liste Hunčíkovi za pomoc a presťahoval som sa nazpät
         do bývalej kancelárie. Zasa som spával na stole a prikrýval sa kúpenou prikrývkou.
         Navštevoval som svojich susedov-landšturmistov: plešivého a dobráckeho Timofeja Ivanyča s
         veľkou rusou bradou a chlpatého, zlostného Stepana Semionoviča Bornikova s červenou bradou.
Nie nadarmo sa vraví, že je červený človek nie dobrý. Bornikov ma nenávidel. Bol skupáň.
         Skupoval všetko, čo sa dalo, a predával so ziskom. Ugorky na pr. kupoval vo veľkom a bol
         vždy drahší ako druhí. Mäso v polievke rozdeľoval vždy len na dve čiastky, aby sa pre mňa
         neušlo. Keď som s nimi jedol, musel som si dávať veľký pozor, aby mi čert neposotil ruku a
         nevzal si z polievky kúštik mäsa, lebo by ma bol preklal pohľadom. Keď doniesli špik, on ho
         slizol s dosky. Mliazgal, hltal ako prasa, odpľúval pri obede, chrákal, a čo mi najväčšmi
         imponovalo, to bolo, že veľmi obratne vedel odfrknúť z nosa, keď ho mal plný. Keď som bol
         sám, proboval som ho napodobniť, aby ušetril vreckovku, ale mi to nešlo. Iní Rusi to uhádli
         hneď.
Timofej Ivanyč ma chránil pred Bornikovom, kde mohol, a sám sa ponosoval na neho, že
         všetko musí robiť on, pán „jefrajtor“ sa sháňa od rána za kšeftom a zo zárobku mu nedá nič.
— Ani mliekom ťa neponúkne, — hovoril, — radšej nech sa skyslí.
Vytiahol mlieko a ukázal mi ho.
— Taký naničhodný „torgovlec-žid“. Aj na vás sa hnevá.
— Prečo?
— Preto, že nekupujete od neho bulky, ale odo mňa.
— Aha! Tak preto.
Záhada bola vysvetlená.
Pre túto Bornikovu nenávisť som nechal starých landšturmistov tak. V celej kasárni bolo
         už len 18 Maďarov, ktorí údajne nechceli konať ťažkú prácu a boli za to i trestaní. Samý
         „feldvebel“, kelner, novinár, agent a podobní. Spoločnosť inteligentná.
Jeden z nich, menom Geréb, mladý, čierny chlap, vyholený a ošarpaný, sa mi aj
         predstavil, že je beletristom, poetom, publicistom, juristom a socialistom.
— Verše svoje nepíšem, ale ich nosím v hlave, — hovoril. — Chcete ich počuť?
— Prosím.
Rozhovoril sa o maďarskej literatúre, o Budapešti, prešiel na okultizmus, telepatiu,
         vízie, halucinácie a zasa na poeziu. Začal mi s veršmi od Kissa a dokončil ich veršom
         Adyho:
„Kipányvázták a lelkemet,
mert ficánkolt csikói tűzben…“
— Ten váš Ady je tvrdý, ako baganča, — povedal som neopatrne.
Ale Geréb, ako by nebol počul, už recitoval akýsi maďarský preklad od Baudelairea.
— Keby ti ja tak zarecitoval niečo z Puškina, — prišlo mi na um. — Na príklad:
„Iľ russkago caria uže bezsiľno slovo?
Iľ nam s Jevropoj sporiť novo?
Iľ russkij ot pobied otvyk?…“
Lenže na ruskom fronte vtedy bolo veľmi zle. Varšava padla a boly zvesti, že je už i
         Kovno zaujaté. V Ruskom slove som práve bol čítal reč Chvostova v Dume, v ktorej hromžil
         proti Nemcom-kolonistom. Vyvodzoval, že je v Rusku všetko v nemeckých rukách, obchod,
         banky, priemysel, diplomacia, generalita. Narážal na dvor, na cáricu.
Môj citát z Puškina som nechal tak.
Geréb medzitým stačil prejsť na maďarskú politiku, na Nemzeti kaszinó, na Országos
         kaszinó.
— A čo? Dáte nám autonomiu po vojne? — pretrhol som ho v rečiach.
— Soha! — zarečnil s pátosom.
— Tak ste vy nie socialista.
— A čo?
— Šovinista.
— Som, — povedal hrdo.
Rozišli sme sa, ale nie nadlho. Maďari ma pozvali, aby som ich prišiel učiť po rusky.
Podobral som sa na to, hoci po rusky som ani ja nevedel. Moja ruština bola iste horšia,
         ako Vajanského, ktorý si myslel, že vie po rusky, a keď raz v Petrohrade rečnil Rusom, títo
         s oduševnením konštatovali, že sa slovenčina ponáša na ruskú reč.
S lekciami som ďaleko nezašiel. V isté krásne septembrové ráno nás soskupili, počítali,
         naložili do vozňov a prehnali do Jekaterinoslava. Ledva sme sa spamätali nad neobvyklou
         ruskou rýchlosťou, už sme boli postavení pred veľmi ťažkú robotu v železodielňach. Mali sme
         nosiť ťažké šíny, nakladať uhlie, kúriť, kopať. Pracovalo sa dňom i nocou na zmeny.
         Nevládali sme a hybaj nazpät do Charkova.
— Keď nechcete pracovať, pôjdete na Sibír, — vraveli Rusi.
V Charkove, keď sme sa vrátili, bolo prvé pozrieť v kancelárii listy a zásielky. Našiel
         som medzi nimi dopisnicu od profesora dr. Kvačalu. Jeho písané slová mi zaznely ako pieseň
         archanjela. Písal mi totižto, aby som sa hlásil u jeho kolegu na charkovskej univerzite,
         profesora dr. Edzelina, on mi vyplatí 10 rubľov.
— Nech vás Pán Boh živí, pán profesor! — privolal som mu v duchu, požičal som si od
         ktoréhosi vojaka pekný kepeň, aby zakryl svoju špinavú blúzu; Jožko Adamec, bývalý vrátnik
         v Štefánii v Trenčianskych Tepliciach, mi požičal svoje baganče a šiel som na univerzitu.
Baganče ma tlačily a len-len že som sa nevyzul na ceste. Horko-ťažko som sa dobakal a
         našiel pána profesora. Vyšiel po lekcii na schodište, kde som ho čakal a na dopisnicu prof.
         dr. Kvačalu mi bez reptania vyplatil 10 rubľov.
Bol som zachránený. Hneď som si zaobedoval, nakúpil, čo som potreboval, a vrátil sa
         neskoro popoludní do kasárne.
Práve v čas. Ešte v ten deň, t. j. 21. septembra, nás znova naložili do vozňov. Zasa som
         sa našiel pri oblôčku a pozeral na ruský kraj. Bolo hmlisto, daždivo a chladno. Polia holé,
         stromy mokré so žltnúcim listím. Boli sme smutní. V Kursku nás vysadili, prehnali do mesta
         na dvor akéhosi staviska, kde nás nechali stáť celý deň, celú noc až do druhého rána. Bola
         zima. Každý mrzol. Ktosi našiel šopu so slamou. Ta sme vliezli a zaryli sa do slamy. Na
         druhý deň nás zasa vyložili a cez Voronež viezli na Tambov.
26. septembra nás vyložili v Tambove. Tambov mi bol známy z Lermontova.
„Tambov na karte generaľnoj
kružkom označen ne vsegda,
on prežde gorod byl opaľnyj,
teper že, pravo, choť kuda:
tam jesť tri ulici priamyje,
i fonary, i mostovyje,
tam dva traktyra jesť: odin
Moskovskij, a drugoj Berlin,
tam jesť ješčo četyre budki,
pri nich dva budočnika jesť,
po forme otdajut vam česť,
i smiena im dva raza v sutki…
Koroče, slávnyj gorodok!…“
Ja som videl len mestečko s nezriadenými širokými ulicami, drevenými domami, ovenčenými
         topoľmi, nie našimi vysokými, ale skôr širokými, košatými. Ulice boly plné blata a po nich
         samý vojak.
Neumiestili nás ani v Moskovskom traktýre, ani v Berlíne, ale vo veľkej nedostavenej,
         murovanej budove. Neovakovaná červená tehla, všade dosky a lešenia. Ktosi tvrdil, že to
         malo byť divadlo. Dnu už bolo toľko zajatcov, že sme ledva dostali miesta.
Dostal som sa do spoločnosti istého Reslera, kadeta, v civile burzového agenta,
         Fischera, mladíka v extra-uniforme, rozmaznaného synčeka nejakého obchodníka z Pešti, a
         Geréba.
Reslerovi som hneď na druhý deň nadal do hlupákov. Zajatec-šuster Kelemen nestál pred
         ním „hapták“, keď mu odovzdával podbité topánky.
— Hapták! — zareval na neho.
Kelemenovi sa nechcelo.
— Hapták! Lebo vás dám zavrieť! — kričal kadet.
Zamiešal som sa:
— Pán kadet, vy ste idiot. Čo si myslíte, že sme v Rakúsko-Uhorsku? To je ešte ďaleká
         melodia od Viedne po Tambov. Nebudeme srážať opätky pred kadejakými kadetmi.
Prestali sme hovoriť, jeden pri druhom spávať a šach hrať.
Geréb nebol lepší. V Charkove nám nechcel dať autonomiu, v Tambove už ani slovenské
         gymnázium. Jožko Adamec počul od kohosi, že Slováci doma dostali sľub na slovenské
         gymnázium, lebo že vraj boli dobrí vojaci, že tak a tak, šesť Slovákov bolo o to žiadať
         maďarskú vládu. Oznámil som to Gerébovi. Ten sa postavil do pózy, zdvihol pravú ruku a
         rozhodne povedal:
— Soha!
— „Meddig lesz még úr a betyárság?“ — zacitoval som mu Adyho.
Fischer lietal po meste a pumpoval Židov. Nahováral ma, aby som i ja povedal o sebe, že
         som Žid, a šiel do Russkoj torgovoj promyšlennoj banky, rovno k direktorovi.
— On vás podporí, — uisťoval ma, — ale len ak budete Židom.
— Pokúsim sa.
Aj som šiel. Direktor Kuno Mann, tučný, úctivý pán, s okuliarmi, mi dal 2 ruble. Jeho
         meno a adresu som si poctive zaznačil do notesa, že mu tie 2 ruble vrátim. Posiaľ som mu
         ich dlžen. Fischer vykonal kdesi 3 ruble, jednu podošvu a čosi bielizne, z ktorej som
         dostal jedny gate, siahajúce mi niže kolien.
Po dobrom obede v meste dlho sme potom sedeli v mestskom sade a kochali sa v pustošení
         jesene. Geréb nám hovoril o maďarských maliaroch:
— Bencúr nestojí nič, László Fülöp je hlupák, ale Márk, ktorý maľuje ženské a v nich
         smyselnosť a zverskosť, je obrovský, pôvodný, má svoj špeciálny vzhľad… Povestný je i
         Hollóssy so svojou školou… Je jeden znamenitý obraz Genij. Viete, také akési embria, k tomu
         čosi a ešte čosi, a to je ten Genij…
V svojich rečiach pokračoval i v kasárni, lenže prešiel na svojho geniálneho šéfa. Aký
         to bol všestranne vzdelaný človek, znamenitý štylista, rečník, jurista a ako ho nešťastie
         prenasledovalo. S principála prešiel na akéhosi Brauna pri Nape, potom na Nap, zatým vôbec
         na noviny.
Hlboko do noci hovoril. Či preto, že sme lepšie obedovali, či preto, že v noci spŕchol
         dážď, vzbúrily sa všetky ploštice a tak nás štípaly, že sme nemohli spať. Len nad ránom
         odtiahly tieto divé krvavé zvieratká a my sme pospali.
Ráno sa Geréb opytoval:
— Čo nás ploštice včera tak hrýzly?
Ktosi odpovedal zlomyseľne:
— To bolo od vašich rečí.

--- KAPITOLA 5 ---

V. Tambov — Sibír
Dňa 8. októbra 1915 nás zasa naložili do studených a špinavých teplušiek. Ani piecok,
         ani slamy nebolo v nich. Studený a pekný deň bol. Vietor fučal škárami. Zjedol som na
         raňajky kus striedky čierneho chleba a dva kúsky cesnaku. Smrdel som duplovane: cesnakom,
         ako starý tambovský Žid, a grošom. Nemal som ani kopejky. Machorka mi vyšla. Na jednej
         topánke sa mi odškerila podošva a lalotala ako porazený jazyk. Strojila sa celkom odtrhnúť.
         Obkrúcal som ju špagátom, ale ten sa po niekoľkých krokoch dral. Našiel som kdesi tenký
         drót a tým ju odrotoval. Nemal som ani mantľa. Pri vojenských pochodoch ešte na rakúskej
         strane dal som si ho nosiť akémusi Židkovi, aby som bol ľahší a nepotil sa tak. Nosil mi ho
         statočne za 2 koruny na 30 kilometrov. Raz bola srážka s Rusmi, Židko zostal, a ja som
         padol do zajatia bez mantľa. Moja pohodlnosť sa mi vypomstila.
V tepluške som ležal na pánte, t. j. na poschodí, po pansky zakrývajúc sa riedkou,
         vetchou prikrývkou, ktorú som kúpil v Charkove za rubeľ a 25 kop. na rusko-zajateckom trhu,
         ktorý tam býval každý deň.
Hovorili, že ideme na Síbír do Krasnojarska. Sibír som poznal dosiaľ len z mapy a trošku
         z ruskej literatúry, ktorú som čítaval pri teplej peci. Teraz sa mi predstavovala ako veľká
         biela mátoha, ktorá ma chce objať svojimi ľadovými ramenami. Triaslo ma nielen od chladu,
         ale aj od myšlienky na túto mátohu.
Každý druhý obed nám ukradli a každých druhých 25 kopejok, čo nám dávali ako stravné, si
         vopchali do vrecka, a tak sme zriedkakedy prišli k obedu. Namiesto chleba dávali zavše 7 —
         9 kopejok, a tak pri prázdnom žalúdku bolo nám ešte chladnejšie. Životná energia klesala s
         teplomerom so dňa na deň. Nesobliekal, neprevliekal som sa celé týždne a pre zimu ani
         neumýval a ani vši neoberal, ktorým, zdá sa, bolo ešte dosť teplo, lebo sa množily a pri
         mojich starostiach ma ešte i ony čím diaľ, tým väčšmi hrýzly. Na staniciach už ani z vozňa
         sa mi nechcelo vyjsť, aby som si oči popásol na predavačkách a predajniach s pečeným mäsom,
         pirohmi, klobásami, chlebom a rozličnými príjemnými vecmi a aby som aspoň poňuchal vôňu,
         ktorá sa ťahala vzduchom a dráždila.
Okolo mňa vo vozni boli i takí, ktorí oplývali i dobrým šatstvom i peniazmi. V
         Przemysli, vraj, keď sa mali poddať a pálili aj bankovky, aby sa nedostaly Rusom do rúk,
         pozašívali si tisícky do kepeňov a blúz a teraz boli bez starosti. Títo sa chovali ako
         grófi. Izolovali sa a pozapínali po bradu. Ostatní a tí, s ktorými som sa ja častejšie
         stýkal, boli takí žobráci, ako ja.
Bol to Fischer a Geréb. Kým sme boli ako-tak sýti, mávali sme veľké škriepky. Potom nás
         spoločná bieda postupne utišovala a náš rozhovor obmedzil sa len na pozdrav, ktorý záležal
         z vety: „Kušania niet, deneg niet?“ Na čo pozdravený odpovedal utvrditeľno: „Kušania niet,
         deneg niet.“ Po tomto pozdrave sme obyčajne smutne svesili hlavy a do ďalších debát sa
         nepúšťali.
Oživilo nás, keď sme na poli rozkradli pol stoha slamy a napchali ju do teplušiek, aby
         nám bolo teplejšie a mäkšie. Potom, keď ktorísi zruční kamaráti vyhrabali v starom železe
         odhodenú piecku a plech a vystavili vo vozni celkom krásnu železnú pec s rúrou, nakradli
         dreva a zakúrili do nej, akési tiché nadšenie sa rozhostilo medzi nami. Blažene sme hľadeli
         na ohník, ktorý horel v piecke a zohrieval nás. To nič, že sa dymilo a my na prvom poschodí
         boli sme za krátky čas ako údená slanina.
Dotklo sa ma, keď na priči pod nami umrel zajatec Eliáš Kováč. Všimol som si, že má
         krásne baganče a skoro celkom nový manteľ.
— Nebolo by od veci sobliecť ho a vyzuť mu baganče, — myslel som si. — Načo sú mŕtvemu?
         Zakopú to s ním. Zhnije i krásny manteľ i dobré baganče. Ako by sa mi zišly! Hneď by sa mi
         pozdvihla nálada a ešte teplejšie by mi bolo.
Ale myšlienku som odohnal, prichytiac sa pri duchovnom marodérstve.
Okolo 16. októbra napadlo snehu, ktorý potom neprestával padať. Prešli sme do Ázie cez
         Ural. Malé vŕšky so samými brezovými a smrekovými horami. Rieka Ural nás dlho sprevádzala.
         Všade plno snehu. Ľudia sa sankovali.
— U nás, ak neprší, je teraz babské leto, — rozmýšľal som, hľadiac oblôčkom na zasnežené
         vrchy.
V Čeliabinsku nám dali po 10 kopejok, ako doplatok za obed. Kúpil som si funt chleba za
         6 kopejok, za 3 i pol kopejky machorky a na papier k machorke, ktorý stál kopejku, musel
         som sa spojiť s bývalým čiašnikom Daumerom. Boly teda i raňajky i fajčenie.
V Kurgane nás prehnali do vagónov s pieckami. Keby nie našej piecky, boli by sme do
         týchto čias už pomrzli. Ale tu sa už s kúrením negazdovalo. My na „pánte“ sme nemohli od
         tepla vydržať a sliezali sme dolu ochladiť sa.
Pomaly, pomaly sme sa vliekli. Prešli sme cez Petropavlovsk a prišli do Omska. Ráno bolo
         zimné a krásne. Východ v červenom ohni.
— Gorit vostok, — deklamoval som si zamračene v duchu a čítal telegramy, kde „grochočut
         puški“. Čítal som, že je Srbsko v úzkom. Tlačí ho Bulharsko a rakúsko-germánske vojská s
         dvoch strán.
Z mesta Omska, kde sa kedysi trápil Dostojevskij, videl som málo, len domy väčšie i
         menšie z dreva, málo stromovía. Samé brezy. Ale mesto ma málo zaujímalo, skorej biely
         chlieb, ktorého funt stál 5 — 6 kopejok, a k tomu pečené kurča, dosť veľké, za 35 kopejok,
         funt varenej sviňaciny 30 kopejok, funt tlčeného cukru 18 — 19 kopejok… Lenže čo, keď som
         len pred chvíľou pozdravil Geréba otázkou:
— Kušania niet? Deneg niet?
A on mi na to odpovedal:
— Kušania niet, deneg niet.
A tak som potom i na „kušanie“ hodil rukou.
V Nikolajevsku som sa zasa pristihol pri filozofovaní, hoci vravia, že hladný človek
         nefilozofuje. Rozmýšľal som totižto o tom: ako je to možné, že keď „ani kušania, ani deneg
         niet“, predsa všetci ľudia jedia, len ja a Geréb nie? Ale brať za to na zodpovednosť celú
         cestujúcu spoločnosť sa mi nechcelo: cítil som sa slabým.
Prešli sme popri Irkutsku, veľkom, peknom meste pri rieke Angare. Krásny kraj. Samé
         jasky. Pred zrakmi v diaľke sa ti rozšíri a blýska jazero Bajkal ako tekúce striebro.
         Vysoké, zubaté biele vrchy, ako z cukru. Napravo od dráhy vrchy čierne, ako z čokolády. Len
         to bola škoda, pravda, že neboly z ozajstného cukru a čokolády. Lepšie by bolo bývalo aj
         to, keby sa neboly blýskaly vlny jazera Bajkala ako tekúce striebro, ale tekúce striebro
         ako vlny Bajkala.
V Krasnojarsku nebolo pre nás miesta. Šli sme ďalej. Sosadili nás v Berezovke za
         Bajkalom.

--- KAPITOLA 6 ---

VI. V Berezovke za Bajkalom
Bolo to 1. novembra ráno. Malá dedinka s ohromným množstvom drevených barakov. Hovorili,
         že je v nej asi 30.000 zajatcov rozličných národností. Okolie vŕškovité s holými,
         pieskovitými, skalnatými i svrčinovými vrchmi.
Ráno bolo pekné, ale studené. Fúkal dosť chladný vietor. Oproti mne sa choval bezočive,
         ani čo by bol videl, že som bez mantľa s odrotovanými topánkami. Dúchal mi za blúzu a
         štípal od spodku nohy, darmo som ho po vojensky odoháňal ramenami a dupkal na neho nohami.
         Klial som v duchu na ruský poriadok, že je taký, ako u nás, a že je i tu údelom vojaka
         chodiť alebo stáť, a keď stáť, tak stáť čím dlhšie. I tu sme stáli stále a pevne, ako v
         slovenskej hymne. Najprv na stanici, potom pred barakmi, potom pred barakom, do ktorého nás
         mali umiestiť, potom v koridore baraka, potom v baraku, potom zasa pred barakom, pred
         kúpeľom, kde sme sa mali hneď okúpať, po kúpeli nové státie vo vetre a čakanie, kým si
         niektorí i bielizeň oprali. Boli sme naozaj vystáti, keď sme sa dostali do pridelenej nám
         miestnosti.
Vtisli nás šestnástich do úzkej podlhovastej izbičky. Priče pri jednej stene dolu a
         hore. Pri pričoch dolu bol priechod len pre jedného. Pravý bok som už mal odratý od
         ustavičného ležania na tvrdom. I tu boly priče holé, k tomu špinavé, ako my všetci. Jeden
         oblôčik hľadel na ľadový a snehový dvor, ale nevideli sme nič, lebo medzi dnukajším a
         vonkajším oblokom bol hrubý, nepriehľadný ľad, ktorý sa od vnútorného tepla topil, až voda
         tiekla pod naše priče. Mali sme celé jazierko pod sebou. Zvonku zasa ľad primŕzal a kopil
         sa do samého vrchu obloka. V mesačnej noci sa ľad leskol a svietil v tmavej našej komore,
         do ktorej nedali ani malej vojenskej olejovej lampy.
Často som sa díval do tohto jasného ľadu, ležiac oblečený horeznačky, a rozmýšľal, ako
         by som prišiel k bagančom a mantľu.
— Veď takto ani von vyjsť nebudem môcť, — trápievalo ma. — Bože, mať taký ruský
         polušubok, veľké ruské čižmy a papachu, to by bolo ideálne! Keby som bol tak za Rusa
         preoblečený, i tej kaše by sa skôr našlo. Groš, groš, groš! Bez neho nič nebude… Nebude ani
         polušubka, ani sapog, ani papachy a kaša zostane žltý piesok, lebo masť z nej ukradnú, čaj
         budeme piť horký, lebo cukor z neho ukradnú, mäso zostane kúštikom, ako tvoj palec, lebo
         tri štvrtiny z porcie ukradnú, chleba bude vždy málo, lebo sa kradnúť musí… Treba prísť ku
         grošu. Treba nejako zarábať. Ale ako? Vyučil som sa za fiškála. Čo si počne taký
         fiškál-zajatec? Keby bol človek šustrom, krajčírom alebo hoci Cigánom-muzikantom. Príštepok
         na topánku, záplata na nohavice, muzika pre rozsmútenú dušu sú vždy užitočnejšie a skorej
         sa zaplatia, ako žaloba s fiškálom alebo kázeň nad hrobom. Je pravda, že píšem zajatcom
         listy, a keď čítam ruské noviny, poviem im, čo je v nich nového, ale za toto si predsa
         platiť nedám…
Ale Geréb, keď videl, že viem po rusky čítať a aj rozumiem tomu, čo čítam, ba viem to aj
         povedať, prišiel raz ku mne a povedal mi:
— Počujte, treba byť trošku praktickým. Každú novinku, ktorú oznamujete, a každý list,
         ktorý napíšete, si dajte zaplatiť. Zajatci sú veľmi zvedaví, čo sa robí na frontoch i v
         zázemí. Kopeječku, dve, tri dajú vďačne.
Zasmial som sa.
— Ale áno, — pokračoval vážne, — budeme chodiť po barakoch a za peniaze prečítame im
         novinky.
— No, na to sa ja nedám, — ozvala sa vo mne hrdosť, — a ani nemám na základný kapitál, —
         začal som uvažovať. — Kde vziať na noviny, ktoré musíme kupovať? — pripúšťal som nakoniec
         možnosť podujatia.
— Ak nechcete po barakoch chodiť, — presvedčoval ma Geréb, — urobím to za vás ja. Vy mi
         zvesti preložíte, ja ich pôjdem porozprávať do barakov. Ruské slovo zaopatrím, papier,
         tužku, a so ziskom sa podelíme.
— Dešperátne, — prehodil som.
— Probujme, — naliehal Geréb.
Tak sme založili prvé ústne noviny na Berezovke a takto som prišiel k prvému zárobku.
         Geréb donášal 30 — 40, ba i päťdesiat kopejok denne. Polovičkou zárobku som si prilepšoval,
         t. j. dával som si do čaju cukor, posýpal si cukrovým práškom kašu, omastiac si ju kúskom
         masla; niekedy dovolil som si i extra večeru, tu makové, tu orechové rezance, tu guľáš iste
         z nejakej chytenej mačky alebo iného domáceho zvera. Zajatci to už vedeli dobre pripraviť a
         predávať potom za drahé peniaze. Taká extra večera stála 15 — 20 kopejok. Ale ja som mal
         veľké výdavky tým, že som si dával bielizeň právať a na pr. gate mi taký kuchár niže 5
         kopejok neopral, ručník ma stál 1 kopejku, malý uterák 3 kopejky.
Nuž, hľa: i v biede sa ma panstvo chytalo. Dal som si už prať bielizeň, namiesto toho,
         aby som si ju sám vypral; do čaju som si púšťal cukríky, namiesto toho, aby som si vzal
         kúštik medzi zuby a čaj srkal, ako to robili Rusi; dával som si extra večeru, namiesto
         toho, aby som sa uspokojil s polievkovou vodou, alebo vodovou polievkou, čo nám dávali na
         večeru. Pre toto panstvo nemohol som ani 2 ruble sosbierať, ktoré by som bol potreboval na
         telegram domov, aby mi poslali peniaze. Od przemyslových magnátov okúňal som sa požičať si,
         lebo som cítil, že mi na moju neoholenú bradu nedajú a že by im pritom hlavu prebíjala moja
         bezmantľová holota a odrotované topánky, ktoré som ešte vše nestačil zameniť inými.
Raz síce prišli do baraku a popisovali, čo kto potrebuje, a ja som si aj zadiktoval
         manteľ a baganče, ale žiadosti zostaly na papieri. Dlho som chodil po kanceláriách, až sa
         mi podarilo dostať čínsky kepeň, t. j. paplón s rukávmi, šedivej farby, siahajúci po päty.
         Bol som v ňom strašný, ale bolo aspoň teplejšie a mal som sa čím prikrývať a i pod seba som
         mal svoju lacnú a riedku prikrývku. Je síce pravda, že som medzi časom predal jednu svoju
         košeľu za 40 kopejok, ale čínskym kepeňom sa môj inventár zvýšil o pekný kus šatstva.
— Teraz už len baganče, dva ruble na telegram, a bol by som ako-tak zaopatrený, — tešil
         som sa v duchu. — Z novinôk a písania listov zarobím na bežné výdavky 30 — 40 kopejok, ak
         ma Pán Boh pri zdraví udrží.
Ale proti sibírskej zime je lepšia šuba, ako Pán Boh. Čínsky kepeň prišiel neskoro.
         Začala mi zima byť a hlava ma rozbolela. Brucho iste od zjedených mačiek a psov bolo mi v
         neporiadku. Trápily ma horúčkové sny a cítil som sa slabým. Šiel som na lekársku
         prehliadku. Dostal som chinin. Kládol som si na hlavu snehové obväzky a pomaly mi prešlo
         bolenie hlavy a tak asi po týždni aj zimomriavky. Myslel som si už, že som zdravý. Začaly
         ma zasa tešiť jasné, hviezdnaté sibírske noci s veľkým mesiacom, utešené zimné rána, za
         svitania zelené, potom šedivé, bezvetrné slnečné dni s 12 — 15-stupňovým mrazom, okolité
         vŕšky, šedivé od mrazu, ako ruské papachy. I sny prišly riadne. Zasa sa mi zdávalo, že som
         doma, že jem koláče a čokoládové pečivá, čo bolo znakom hladu. I vši som si začal riadne
         oberať. Denne som ich nachádzal 10 — 15. Taký punktík hnidy vyrastal za noc na zvera a
         nestačil som sa preobliekať. Telegramy a články z Ruského slova a z Irkutskej žizni som
         riadne prekladal a inkasoval od Geréba svojich 15 — 20 kopejok. Slovom, zdravie ako by sa
         mi bolo vrátilo.
Raz sa pustil so mnou do hovoru i strážmajster Béla Sárközy, ktorý bol tiež v Przemysli
         a mal povesť peňažitého človeka. Pokladal som ho vždy za cynika bez ľútosti, a hľa, ako som
         sa mýlil: požičal mi 5 rubľov, ktoré som hneď zčiastky pretelegrafoval.
Telegrafoval som domov žene, že som zdravý a dobre sa mám, ale že by sa mal omnoho
         lepšie, keby som mal vo vrecku aspoň sto rubľov, a keď nie sto, aspoň tridsať, ako to
         kedysi žiadal istý študent od otca. Napísal aj asi pätnásť listov rozličným svojim známym i
         neznámym. Medzi inými napísal som lístok i Bohdanovi Pavlů, o ktorom som sa dopočul, že je
         v Petrohrade a rediguje Čechoslováka. V liste som ho žiadal, aby mi pomohol dostať sa medzi
         nich, alebo aspoň do ich blízkosti, a opytoval sa, kde sú Daxnerovci Ivan a Igor, ktorí
         boli tiež v zajatí.
Geréb donášal každý deň menej kopejok, hoci som prekladal usilovne, a to nielen
         telegramy s bojišťa, ale celé články, na príklad úvahu B. Michajlovského o Srbsku, dlhú
         rozpravu Radka Dimitrijeva o bulharskom národe, rozjímania Nemiroviča-Dančenka, tiež o
         Bulharoch, a iné. Pritom som badal, že pán kolportér akosi viacej utráca ako ja. Zje i
         duplovanú extra večeru, platí sem i tam, a ja zostávam dlžen za jeden extra-guľáš, chýbajú
         mi dve kopejky na cigarety, a predsa keď z nás niekto, tak ja som ten, ktorý robí hlavnú
         prácu, a nie ty, mizerný automat, ktorý vydávaš len to, čo ti ja dám do hrtana, aby ťa čert
         vzal!
Raz mi vytýkal, že som vynechal akýsi veľmi zaujímavý článok.
— No, viete, za vašich 9 kopejok žiadate primnoho, — odvrkol som, — prekladajte si sami.
— Tak zakapú noviny, — strašil.
— Nech zakapú. Kšeft, ktorý sa nedvíha, skrachovať musí.
— Ale zakapeme i my.
— Nuž zakapeme.
— A dnes chystajú „gombóce“. Bude aj čerstvá čierna káva, — nahováral na ďalšiu spoločnú
         prácu. — Aj tak ste schudli, potrebujete sa dobre kŕmiť.
Ale „gombóce“, t. j, po slovensky „knédliky“, ma nelákaly. Už tretí alebo štvrtý deň
         pociťoval som zasa zimnicu, a pri zimnici nebolo hladu, ani chuti na jedlo. Zato, na moju
         škodu, ako by sa boli sprisahali kuchári so svojimi večerami. Bol guľáš, boly kapustné
         halušky, najlepšie moje jedlá, a žalúdok odporoval. Tri štvrtiny porcie som vše daroval
         Gerébovi.
— Tak bude i s „gombócmi“, — myslel som si. — Nenavnadíš ma.
Zato som mu zadiktoval posledné veci a Geréb vykolportoval toľko, že som i knédliky
         jedol i čiernu kávu pil.
V noci som potom mal veľkú horúčku. Ustavične ma smädilo a potil som sa. Blúdiac za
         chladným čajom, ktorý mávali zajatci vo fľaškách, len-len že som sa nenapil petroleja. Nad
         ránom prikladal som si obkladky na prsia a na srdce, aby som sa utíšil a ochladil. Hlava sa
         mi točila a cítil som sa zasa akýmsi neistým a slabým, ledva som sa držal na nohách.
Ráno mi to prešlo. Večer som už jedol kyslú zemiakovú polievku, na druhú večeru makové
         halušky, na tretiu paprikáš, na štvrtú guľáš. Choroba zmizla. Tak sa mi aspoň zdalo.
Mal som pokoj od konca novembra do 9. decembra. Medzi časom som dostal až dva telegramy
         od ženy, v ktorých zvestovala, že mi posiela peniaze. Pravda, či prídu a nezídu sa cestou
         niekomu, a ak sa nezídu, kedy prídu, to bolo zasa hudbou ďalekej budúcnosti, ale telegramy
         boly dobrými zmenkami. Strážmajster Ďurovič, keď som pýtal od neho 2 ruble, aby som mohol
         žene telegrafovať, dal mi 10 rubľov, že vraj drobných nemá. Sveril mi toľké peniaze, a ja,
         hlupák, som nezneužil jeho dôvery. Vrátil som síce namiesto 10 rubľov len šesť a tak hoci
         moja poctivosť bola relatívna, bola predsa poctivosťou. Vďaka ženiným telegramom, i
         dobrovoľník Fischer sa ukázal na obzore, hoci obďaleč, lebo peniaze som ešte nemal v
         rukách. Sused po lôžku Szirmay, ktorý robil cigarety a predával ich, ponúkol mi z nich a že
         ich môžem zaplatiť, kedy chcem. Druhý sused Kelemen mi financoval večere. Slovom, môj úver
         sa zdvihol do neuveriteľných výšin a cítil som sa ako kedysi pred advokátskou skúškou a
         dlho po nej, keď som žil na zmenky budúcnosti, ktoré všetky slovenské banky a ich filiálky
         honorovaly.
Na kepeň a na baganče mi síce ešte nestačily telegramy, ale stačily na to, aby som naše
         ústne noviny tak nechal a uspokojil sa sám so svojimi vedomosťami, nadobudnutými z novín,
         nerozširoval ich po barakoch a neplašil nimi zajatcov. Boly totižto dešperátne a
         neposkytovaly výhľadu na ukončenie vojny. Naopak, udalosti sa zapletávaly a požiar sa len
         šíril a šíril. Kde-kto kládol svoje polená do ohňa a nik ho nehasil.
Začiatkom decembra zimy sa zostrily do 27 — 30 stupňov mrazu. Rána bývaly krásne. Nebo
         horievalo v ružovom svetle a vŕšky boly biele, ako čo by ich boli vápnom zabielili.
         Neopatrným zajatcom obmŕzaly uši a nosy. Nejedného sme vysotili von z baraku do snehu, keď
         prichádzal s neobyčajne bielym nosom, aby si ho snehom vydrhol. Ruskí vojaci ešte cvičili,
         ale civilní chodci si prikladali kožušinové šatky na tvár.
Mňa stále pretriasalo. Vylihoval som na priči a kutal sa do pokrovca. Raz večer som
         chcel ísť von, ale ledva som spravil niekoľko krokov, hlava sa mi zakrútila a bez smyslov
         som padol na prič. Trvalo to chvíľočku. Treli mi vodou čelo a ruky. Kelemen mi dal
         hoffmannovských kvapák. Ktosi bežal pre doktora.
Tak som sa dostal do špitála, ktorý si sami zajatci-lekári zriadili. Bola to vlastne len
         izba pre chorých, takzvaná maródizba, veľká a vysoká, s troma bachratými ruskými pecami.
         Len komíny týchto pecí sú murované, ináč celý barak je drevený. Hrady sú podopreté stĺpmi,
         po stranách izby boly so štyri rady drevených ložísk s matracami a na nich chorí. Operovaní
         kedy-tedy stonali, mnohí kašľali, iní zas nehybne spali. Skoro každý prichádza vraj sem s
         veľkou zimnicou, ako ja, ktorá sa tratí.
Za noc mi prešla horúčka. Bol sibírsky krásny deň. Ležal som na belasom matraci, čo sa
         mi náramne páčilo. Oprel som si hlavu o múr a písal. Ráno sme dostali ocukrený čaj. Pred
         obedom nám dali po kúsku bieleho chleba, niektorým dali aj mlieka. Obed priniesli od roty:
         polievku, mäso a kašu. Na večeru nám dali zasa po kúsku bieleho chleba a rascovej polievky.
         Vypil som jej dva hrnčeky. Rozdávali po jednom vajci. V izbe teplo. Ešte i klozet bol
         kúrený a visel v ňom klozetový papier. Bolo báječne. Večer mi merali horúčku. Nebola.
Prišiel i doktor. Poprezeral ma. Búchal po mne. Kázal sa mi obrátiť na chrbát a aby vraj
         dýchal. Dýchal som a on načúval. Kázal mi obrátiť sa na bok a zasa dýchať. Chytil ma za bok
         a tak som dýchal. Vyplazil som jazyk. Ohmatal pulz a napísal si všetko na lístok.
— Však ste ešte neboli chorý na dlhotrvanlivú chorobu? — opýtal sa ma.
— Nie, — poviem, — na týfus pred dvadsiatimi rokmi.
Ale nedozvedel som sa, čo mi je.
— Je to influenza, pán doktor?
— Influenza, — potvrdil mi.
Ale muselo to byť niečo vážnejšieho, lebo som potom ešte dlho chodil ako omámený, bez
         radosti, akýsi apatický. Schudol som na paličku. Svaly mi zmäkly a celý som zmľandravel.
         Neskoršie ma začaly nohy bolieť, zapuchly mi prsty na rukách a boly tiež boľavé.
K rote som sa vrátil na tretí deň. Prijali ma s hurtom a vďačne. Oznámili mi, že som
         zasa dostal telegram.
Bol od ženy. Urgovala odpoveď na jej predošlé telegramy.
Môj telegram ležal na cenzúre. Oddal som ho ešte pred horúčkovým záchvatom na
         cenzurovanie a nemohol som ho nijako nazpät dostať, ale skôr preto, lebo som ho nesúril.
         Ďurovičovské 4 ruble som strovil a na telegram som zasa nemal. Vyňal som z vrecka prvý
         telegram od ženy, v ktorom mi avizovala peniaze, a šiel som k strážmajstrovi Sárkőzymu, aby
         som ho požiadal o nové tri ruble. Dal mi ich ochotne a telegram konečne bol riadne na pošte
         odovzdaný.
Ale ženine groše len neprichádzaly. Prišly i Vianoce, a nič. Na Štedrý večer sme si dali
         guľáš. Rusko nás poctilo slanou vodou s jedným zemiakom v plechovom lavóre pre desiatich.
         Noc bola zlá: sverepe hvízdal vietor a dvíhal celý barak. Stŕpali sme, že ho aj s nami
         odnesie. Triasli sme sa od zimy a spali oblečení, čo bolo len pre vši príjemnejšie, lebo v
         teple cicaly našu riedku krv a vzmáhaly sa pritom rapídne, hoci sme ich celým svojím úsilím
         prenasledovali, nemilosrdne bili a v švíkoch usalašené hnidy zápalkami pálili.
Po čom som dosiaľ tak veľmi túžil, to sa mi po Novom roku vyplnilo. Rakúsky Červený kríž
         prišiel medzi zajatcov a ošatil ich ako vedel. Dostal som parádny vojenský manteľ
         červenkastej farby a vysoké šnurovacie topánky s krásnymi hrubými podošvami.
— To bude paráda, — myslel som si, ale zrkadla nikde nebolo, aby som sa potešil na
         svojom novom obraze. — Teraz už len niekoľko tých rubľov, a bolo by skoro všetko v
         poriadku…
A ako v rozprávke, len čo som si pomyslel, už mi aj avizovali z pošty akýchsi 30 rubľov
         a 8 rubľov 40 kopejok. Prvé boly od Bohdana Pavlů, druhé od matky z Martina. Pravda, prešly
         i dva týždne, kým mi ich vyplatili, — v Rusku predsa nič nejde chytro, — ale to už bolo
         viac, ako nádej, že ich aj naozaj dostanem, čo stačilo i pre mňa i pre tých, u ktorých som
         žil „na borg“.
— Teraz ešte, keby tak aj od ženy prišly, bol by som boháčom.
Prišlo i od ženy 50 rubľov.
— Teraz len tej slobody trošku, — licitoval som v duchu.
A hľa! Dali ma volať k batalionu. Podali mi ruku. Usadili a samý úsmev.
— Budete pustený na slobodu, — hovoril mi ktorýsi dôstojník. — Píšu nám z Petrohradu, že
         ste preložili skoro celého Puškina do slovenčiny. Pravda?
— No, celého ako celého, — odporoval som. — Čosi som prekladal, — potvrdil som.
Hoci v skutočnosti preložil som iba rozprávku o rybárovi a rybke. Aj to ako septimán,
         keď som sa po rusky učil. Preklad nebol nikde uverejnený. „Kto to len natáral o mne?“ hútal
         som.
— Vy ste poet, — dorážal na mňa dôstojník. — Dostanete osobitnú izbu a „propusk“ v
         lágri, kým vás neprevedieme do centrálneho Ruska, aby ste sa mohli voľne pohybovať i do
         tých čias.
Uklonil som sa, sraziac po vojensky opätky, a dôstojník mi opäť podal ruku.
Osobitnú izbu s posteľou mi skutočne chceli dať, ale by bol musel vyjsť z nej akýsi
         starší rakúsky strážmajster, čo som nechcel pripustiť, a tak som zostal medzi svojimi
         starými známymi.
I „propusk“ mi bol doručený, ktorý mi dovoľoval od 7. rána do 7. večera voľne po
         Berezovke chodiť. Chcel som ho hneď použiť a vyprobovať. Šiel som do dediny, ale tam ma
         skoro prepichli. Darmo som ukazoval „propusk“ a pečiatky na ňom.
— Zakázané je veriť „propuskom“, — odvrkol mi vojak s bajonetom.
Vrátil som sa. Bajonet je tvrdší ako papier a ľudské mäso.
— Tak, ako u nás, — myslel som si, — právo na papieri a v skutočnosti bajonet.
Pomaly sme prešli do marca. Z dlžníka stal som sa veriteľom. Poctive som vyplatil
         Ďuroviča, Sárkőzyho, Kelemena, Szirmayho. Ukázal sa dobrovoľník Fischer. Zas len čakal
         peniaze z Pešti, a že ich nedostával, mal som mu ja vypomôcť. Dal som mu niekoľko rubľov.
         Priplichtil sa i Geréb, spoluredaktor a kolportér ústnych novín. Na nose mal napísanú
         žiadosť. Dal som i jemu. Prišiel ten i onen.
— Dosť, — reku, — mám odcestovať do Ruska a potrebujem sám.
Ale mohol som si peniaze zašiť do najstratenejšieho kúta svojej zamastenej blúzy, bol by
         som ich musel vypátrať a dať.
— Hladoši akísi, — hundral som.
Bolo mi ľahko — nasýtenému kapitalistovi s novým kabátom, krásnymi topánkami a
         „propuskom“.

--- KAPITOLA 7 ---

VII. Berezovka — Voronež
Ležal som na priči a počúval Nemcov, ako spievajú Edler Adler, Fein, fein schmeckt uns
         der Wein, Servus du atď., ked prišiel do chyže ktorýsi Maďar a volal ma, aby som sa sbalil
         a šiel k staršiemu do kancelárie. Bolo okolo 8-mej večer. S nechuťou som sa zviechal,
         obliekol zimník a šiel. Vedel som, že mám odcestovať do Ruska, ale vedel som i to, že mám
         na pošte 50 rubľov, ktoré mi žena poslala, a ak si ich nebudem môcť vyzdvihnúť, alebo mi
         ich ukradnú, alebo v najlepšom prípade pošlú za mnou, potrvá to aspoň pol roka, kým ich
         dostanem.
Žiadal som teda, aby moju cestu odročili na zajtra. Ale Rusi už zabudli, že som preložil
         do slovenčiny „celého“ Puškina, prosbe mojej nevyhoveli. Rozkaz znel, že o 9-tej večer mám
         byť hotový. Konvoj príde pre mňa.
Tak sa i stalo. O 9-tej prišiel konvoj s vintovkou, patrontaškami okolo pása a
         bajonetom. Šli sme. Bola krásna noc bez vetra, mesiac svietil a malé obláčky ako kotúče
         dymu plávaly nebom, cesta zamrznutá, snehová, naše kroky vržďaly a dych sa paril, ako čo by
         sme fajčili z čibukov. Na stanici sme čakali asi do pol druhej v noci. Oblôčik na
         pokladnici sa osvietil, otvoril a môj konvoj ukázal maršrutu.
Na moje šťastie maršruta bola zle vystavená. Iste znela namiesto do Voroneže, kam som
         mal ísť, niekam do Vladivostoku alebo Charbina. Opraviť ju v noci nebolo možné. Šli sme
         nazpäť.
Sám Pán Boh sa zamiešal do mojej cesty, aby som mohol prísť k svojím 50 rublíkom. Stálo
         ma to síce mnoho námah, behania a potenia, kým mi ich na pošte mimo poradia vydali, ale
         dostal som ich predsa, a len na druhú noc sme odcestovali.
V Rusku je všetkého mnoho: kaše, chleba, múch, vší, ploštíc, neporiadku a i mnoho
         cestovateľov. Osobný vozeň bol nabitý. Dostal som miesto pod samou povalou. Ruky som mal
         opuchnuté, bolely ma. Ťažko som liezol do výšin, ťažko som sa spúšťal dolu do priepasti. K
         týmto bolestiam ma ešte i brucho znepokojovalo. Bolo treba cestu do „úbornej“ často
         opakovať. „Úbornaja“ bola vše zaujatá. Súra ma trýznila a pri čakaní prekonával som muky.
         Bolo tam síce napísané „možno poľzovaťsia“ 15 minút, ale mne sa videlo, že tam každý bude
         sedieť až do Voroneže.
Raz v ohromnej naliehavosti prešiel som do druhého vozňa. Vozeň elegantný, čistý,
         elektrické osvetlenie, plyšové fotele a na nich vysokí ruskí dôstojníci. Stŕpol som hneď a
         chcel ubzíknuť, ale ma už aj pristavil ruský strážnik a štyk mi oprel o prsia.
— No, reku, vo vojne som nezahynul, a teraz by som mal bagančami zmetať pre takú
         maličkosť? Čo, cára vezú, či čo?
Začal som strážnikovi vysvetľovať, ako som sa sem dostal a čo som chcel. Ako počul
         slovanský jazyk, zatíchol, spustil vintovku a láskave povedal:
— Idi!
Prešli sme Čeliabinsk. Masy neubúdalo. Až v Irkutsku sa trošku vyprázdnil vozeň a ja som
         sa s najvyššieho poschodia dostal na prízemie. Zámena nebola výhodná. S vyšších „etážov“
         vše mi visely nad hlavou zablatené čižky s klincami a podkovičkami. Musel som si temeno
         chrániť. Nebolo minúty, že by niekto neliezol hore a nespúšťal sa dolu. Dážď semiačok,
         ohryzkov, koštiaľov, mastných papierov, kôrok. Na lavicu mi neprestajne sadali iní a
         prekážali mi vystrieť sa. Chcelo sa mi ležať. Bôľ, ktorý som mal v rukách, prechádzal mi do
         všetkých hnátov, do krku, do hlavy.
Ale životná radosť nedopúšťala, aby som zmalátnel. Kupoval a čítaval som noviny Russkoje
         slovo, Solnce Rossii, Novoje vremä, Ženščina, Nový Satirikon, Ves mir a pod.
Zaujímavejšie články a vtipy prečitoval som Rusom, keď neúnavný balalajkár prestal na
         minútu drnkať svoju vždy jednu a tú istú nôtu, alebo keď svoj znamenitý inštrument požičal
         do ďalšieho kúta vozňa. Obuvník, cestujúci s troma pármi čižiem, vojak s lesklými, tučnými
         lícami, ustavične prežúvajúci čosi, akýsi mladý šušľajúci žandár, ktorý na všetko mal
         jedinú poznámku „da“ a „ha“, druhý žandár, ktorý pil horký čaj a jedol tvrdé kôrky,
         darované mu akýmsi civilom, so zlými zubmi, boli mojimi poslucháčmi.
Arčiščevo, Samara, Syzraň, Penza, Kozlov. Všade prestupovanie a úmorné čakanie.
         Cestovatelia sa menili a ja som bol hádzaný raz na prvé poschodie, raz na prízemie, raz
         zasa pod povalu medzi kufre a batohy, kde som sa musel priviazať, aby som nespadol, keby
         som zaspal.
K Voroneži bolo toľko ľudí, že som už len stál, stisnutý troma tučnými babami. Ledva som
         mohol dýchať.
Asi o 8. ráno 21. marca sme prišli do Voroneže. Boľavý, nevyspatý, ustatý, polomŕtvy som
         sišiel, vlečúc na ruke svoju bagáž. Čerstvý vzduch mi vrátil stratenú polovicu života, a
         keď som sa na stanici umyl, vypil niekoľko pohárov horúceho čaju, ožil som celkom. Najal
         som izvoščíka a za 40 kopejok presankoval sa so svojím konvojom na „upravlenie vojenskago
         načaľnika“. Bola to moja prvá stanica v Rusku.
Vojenský načaľnik ma prevzal, dal mi do rúk „udostovierenie“, podľa ktorého sa mi
         povoľuje „svobodno proživať v predielach Voronežskoj gubernii, što podpisiu s priloženiem
         kazennoj pečati udostovieriajetsia…“
S konvojom som sa rozlúčil, zaďakoval som mu za starosť, odmenil som ho a stal som sa
         slobodným predbežne len „v predielach Voronežskoj gubernii“.

--- KAPITOLA 8 ---

VIII. Voronež
Sloboda je ako frajerka: treba ju vydržiavať, ináč ťa oklame. A čím je väčšia, tým je
         nákladnejšia.
Posiaľ sa o mňa ako-tak staral ruský štát. Mal som aspoň krov nad hlavou a tú kašu — mať
         našu. Odteraz mal som sa i o byt, i o stravu starať sám.
Z kasární ma vyexpedovali, kuchyňu predo mnou zavreli a povedali mi:
— Vy ste slobodný, môžete ísť a adresu nám oznámte.
Mal som síce ešte niekoľko rubľov vo vrecku, ale čo? Komnatka s úbohým zariadením, s
         pieckou ako trpaslík, stála do 30 rubľov mesačne. Hľadaj si vlastnú adresu!
— Aspoň kým si byt a nejakého mecéna najdem, nechajte ma v kasárni, — prosil som.
— Jaj, to si musíte podať žiadosť.
— Tak je dobre, — zaradoval som sa, — kým to v kanceláriách vybavia, prejde pol roka, a
         do tých čias možno ani vojny nebude.
Podal som si prosbu a uchýlil sa v kancelárii u felčiara Piotra Kazakova, územčistého,
         širokoplecého, mladého a veselého človeka, s čiernou hrivou vlasov, ako umelci mávajú, a
         tenkými fúzikmi, ako dvoma úzkymi húseničkami, pod širokým nosom.
Felčiarova kancelária bola veľká, svetlá miestnosť s riadnymi posteľami, železnou
         pieckou uprostred, dlhou rúrou do povaly a nesčíselnými klietkami po stenách a pri
         oblokoch.
Kazakov bol totiž veľký milovník vtákov. Asi v 10. klietkach švitorilo, skácalo,
         spievalo so dvadsať rozličných vtákov. Najmä ráno býval džavot ako v lese. Prizeral som sa
         týmto malým tvorom: každý vydával akýsi zvuk, len známy škovránok mlčal. V prvé dni stále
         skákal, bil sa o klietku, čo chcel von. Potom sa len netrpezlive prechádzal v klietke a
         nevydával zo seba ani hláska. Chudák!
Felčiar sa vtákom prihováral, pískal a spieval s nimi a ja za ním.
Okrem Kazakova a mňa boli v izbe ešte dvaja vojaci, bradatí a šedivastí landšturmisti
         typu Timofeja Ivanyča a Bornikova. Veľmi nábožní. Každé ráno som ich pozoroval z postele,
         ako sa klaňajú svätým obrazom v kúte a hádžu kríže najprv stojačky, potom na kolenách a
         nakoniec bili čelom o zem. Bolo mi akosi úzko okolo srdca.
Vedeli tiež báječne z nosa odfrknúť, ako moji charkovskí kamaráti, ale veľmi spôsobne
         jedli. Chlipli z polievky dva-tri razy a s hlučným klepnutím složili drevenú lyžičku na
         stolík, ako by viac z polievky nechceli. Ale horký! Bolo to len akési vydýchnutie, malá
         pauza, aby sa nevidelo, že sú hladní a pažraví. Po malej pauze zasa zdvihli lyžičky, zasa
         dva-tri razy chlipli a zasa klepnutím složili lyžičky. Tak šlo chlípanie a klepanie, ako na
         komando. Naučil ich tomu Kazakov. Nechcel som byť horší. Prispôsobil som sa im: chlípal som
         a klepal.
Večeru sme si obyčajne sami piekli na železnej piecke. Pripekali sme si klobásy, vajcia,
         zohrievali vodu na čaj. Prispieval som na spoločnú kuchyňu a donášal z mesta klobásy,
         bulky, vajcia, maslo, cukor a pre vtáčkov mrkev. Kedy-tedy vyšli sme s Kazakovom i do
         nejakej stolovej na boršč a kotlety.
Chodiac takto skoro denne na trh, pozeral som, kde visí ceduľka s komnatou na
         prenajatie. Ale do bytov ísť som sa neodvážil. V svojej židovskej čiapke, s červenkastým
         vojenským mantľom s jazykmi a plechovými gombičkami na pleciach a chrbte, obvinutými nohami
         a veľkými topánkami, darovanými rakúskym Červeným krížom na Sibíri, zdal som sa na dva
         kilometre cudzincom a myslel som si, že by ma každý Rus od prahu odohnal, nie to pustil do
         komnaty.
Mesto bolo veľké. Samý obchod, veľká pošta, stále divadlo, konditoraje, hotely, kiná a
         so tri či štyri sady. Poprsie Koľcova v Koľcovskom sade, socha Ivana Saviča Nikitina,
         ruského básnika, domorodca, suchého, ustatého, natiahnutého starca okolo 50 rokov s dlhými
         vlasmi, tenkou briadkou, visiacou, umdlenou rukou; ďalej socha Petra Veľkého v Petrovskom
         sade so snehovou papachou na holej hlave, hustými fúzikmi, prísnymi obrvami, s kotvou v
         pravej ruke. Ľavou ukazoval kamsi. Historia i hovorí, kam, ale mne sa videlo, že ukazuje na
         lavičky v sade, z ktorých len operadlá trčaly zpod snehu. Ako čo by sa bol hneval:
— V Germánii odmetú sneh, odvezú ho za mesto a tak pomáhajú slniečku, aby skôr prišla
         jar a suché chodníčky. A vy nič? „Dvorianska“, vaša hlavná ulica, je ešte pod ľadom a
         dlažby už schnú. V Germánii by rozrúbali a odviezli ľad. Bola by ulica suchá. A vy nič?
         Ešte aj snehovú papachu mi necháte na hlave. Tak si ma ctíte?
— Tak je, — potvrdil som Petrove úvahy.
— Načo? — mysleli si Rusi. — Slniečko to spraví aj bez nás. My sme s Germániou vo vojne.
         Nebudeme tak robiť, ako oni.
Ulica zostávala pod ľadom, ktorý k poludniu sa topil a voda prenášala sa s blatom na
         schnúce dlažby. Bolo všade blato a mokro. Odmetávali iba okolo koľajníc konky. Upachtený
         koník kĺzal sa medzi koľajnicami, kočiš so zmrznutými, sopľavými fúzmi kričal, zvonil a
         pošmrdkával bičom na krátkom bičisku a ľudia tancovali ráno a večer na primrznutej vode a
         blate.
Raňajkovával som v „konditorskej“ u Tifentala. Dobrá káva a najmä čokoláda sa nijako
         nesrovnávaly s mojím zovňajškom. Ale Rusi sa nijako nečudovali. Nerušene som si vybavoval
         svoju korešpondenciu a potom čítal Ruské slovo. Hľadal som v ňom koniec vojny, aby som si
         nemusel najímať komnatku. Radoval som sa v duchu, keď Haase hovoril proti vojne… „Nebude v
         nej ani víťaza, ani porazeného a dalšie prelievanie krvi je bláznovstvo…“ Hneval som sa na
         tých, ktorí Haaseho za to okrikovali a nedovolili mu hovoriť.
— Panáci v teplom! — zahriakol som ich a ďalej čítal:
„Turcia iščet mira“… Ale Anglicko ani počuť o separátnom miere… Vo Francúzsku sa „soviet
         sojuznikov“ usniesol, že treba prejsť na každom fronte do ofenzívy… Vojna bude do tých
         čias, kým Nemec neuzná, že je porazený…
— Môžu sa načakať, — smial som sa pod fúz a mysľou mi šiblo, že všetci obchádzajú okolo
         mieru, ako mačky okolo horúcej kaše. Boja sa do neho zahryznúť, aby si pysky nepopálili. —
         A tí Rusi, tí Rusi, tí Rusi! „Artilerijská perestrielka“, a výsledok nula, alebo dve nuly,
         alebo čo je v dvoch nulách, — hneval som sa. — Stoja ako drevo v horách. Aby ich čert vzal!
         Celá vojna stojí, keď Rusi stoja, a my tu čakáme na koniec. Nebude ho, a ja si predsa len
         budem musieť nájsť komnatu…
Z Petrohradu mi písali, že Daxnerovci sú v Bobrove a jeden z nich, Vaňo, býva vo
         Voroneži, Ostorožnyj bugor 44. Vyhľadal som ho a šťastnou náhodou našiel som ho doma. Práve
         prišiel z Bobrova.
Bol učesaný, vyholený, v bielom golieri s mašľou, voňal a bol obutý do lakýrok so
         šedivou jeleňou kožou. Na dverách mal pribitú navšívtenku: Ivan Ivanovič fon Daxner s
         korunkou.
— Ty si elegantný, Vaňo, — povedal som mu, keď som si oči pretrel a presvedčil sa, že je
         to naozaj on.
— Mám zamestnanie v banke, k tomu „oficerskoje žalovanie“. Ako-tak vychádzam. Domov sa
         vrátiť nemienim, musím sa obzerať po stálom chlebíčku. Ty sa chceš vrátiť?
— Čo by som si tu počal so svojím fiškálskym diplomom?
— Ja ti nájdem zamestnanie. Ale takto si nemožný.
Pozvŕtal ma, muštrujúc znaleckým okom môj oblek od predku i od chrbta.
— Ja ti dám šaty. Práve teraz som si kúpil jedny.
— Keď si ich kupoval, tak ich potrebuješ.
— Kúpim iné.
Ukázal mi ich. Krásne šaty, tmavobelasej farby s dvojitým radom gombičiek na kabáte.
         Pokušenie bolo veľké. Tanulo mi mysľou, že ak chceš priateľstvo zachovať, neber a nedávaj
         dary. V izbe bolo zrkadlo. Hodil som po sebe pohľadom a neodolal som.
— Seriózne? — opýtal som sa Vaňa ešte raz, aby si rozmyslel.
— Seriózne. Bagateľ.
— No, keď bagateľ, tak ich beriem.
— Ber!
Odmeral som nohavice, chytiac ich za konce a rozprestrúc ramená do šírky.
— Budú?
— Budú. Ďakujem ti Vaňo. Ty si gavalier.
S prenocovaním bolo ťažšie. V izbičke nebolo postele, ani divána pre mňa.
— Zajtra si nájdeme spoločný byt, — vravel Vaňo. — A tu máš sedem kartičiek na obedy v
         Moskovskej stolovej.
— Tri ruble dvadsať, nech sa ti páči.
Skoro sa urazil.
— Pripíšeme k šatám — navrhol som.
— Nič nebudeme pripisovať.
— Ale ty si naozaj gavalier, — potvrdil som ešte raz, nadšený, že mám takú šľachetnú
         rodinu.
Pod večer sme začali hľadať izbu. Bol mokrý čas. Žltá hmla ležala v uliciach, domy a
         ľudí ledva bolo vidno. Pravá noha ma bolela. Ledva som ju vláčil. Následky mojej sibírskej
         choroby: reumatizmus. Vaňo, keď videl, že mi je ťažko chodiť, vzal na seba úlohu najsť byt.
Prešiel týždeň a — nič.
V pomalosti ruskej kancelárie som sa teraz zmýlil. Moju žiadosť, aby som v kasárni mohol
         bývať, veľmi chytro riešili. Kazakov mi zvestoval, že mojej prosbe nevyhoveli. Musím odísť.
— Raz ste slobodný, nemáte čo medzi vojakmi hľadať.
Otázka bytu stala sa pálčivou. Vzali sme zasa nohy na plecia a začali brať ulice a
         ceduľky rad-radom.
Na jednom mieste ukázali nám krásnu izbu. Teplý klozet, osobitná kúpeľňa, „ubornaja“ s
         porcelánovým umyvačom, palmy, stolíky, etažére, albumy, obrazy, postele napuchnuté od perín
         s červenými prikryvadlami. 30 rubľov.
— Berieme? — opýtal sa Vaňo.
— Berieme.
Dali sme závdavok. Ja som sa mal hneď nasťahovať. Keď som prišiel, ukázali mi izbu skoro
         prázdnu, s holými stenami, bez nábytku, postele bez matracov, ako kostry.
— To je, — rečiem, — nie tá izba.
— Tá, len nábytok sme si vzali, — vraví mi bruchatá stará pani v čiernom čepci a lišajmi
         na žltej tvári.
— Nuž a to prečo?
— Brali ste bez nábytku.
— A za toto chcete tridsať rubľov? Prosím si závdavok nazpät.
Myslel som si, že vráti „mebel“, ale ona mi vrátila 10 rubľov.
Na druhom mieste, keď som sa mal už nasťahovať, povedali mi, že izbu už druhému
         prenajali. Na treťom mi odkázali, že nevedeli, že sme my „vojennoplienni austriaki“ a že
         takým byt nemôžu prenajať, lebo by padli do podozrenia. Na štvrtom mieste sa nemohli
         rozhodnúť, ktorú izbu nám majú dať na obývanie, prednú na ulicu a či zadnú. Stará
         namaľovaná pani, keď prišiel Vaňo, bola ochotná ustúpiť prednú, ale keď som prišiel ja, o
         prednej nemohlo byť ani reči. Vidno bolo, že sa jej Vaňo lepšie páčil ako ja.
— A kde je váš mladý spoločník?… Vy nemáte galoší? Musíte si kúpiť… Dám vám zadnú…
Bolo mi už zunované chodiť po bytoch. Uspokojil som sa so zadnou izbou. Starej panej,
         ktorá ma pokladala za starého, som bozkal ruku, aby videla, že viem, čo sa patrí, a aby som
         ju podkúpil svojím dobrým chovaním. Nadarmo: nevážila si toho a dala mi zadnú izbu.
Jej muž, šedivý, chudý, vysoký pán, musel byť kedysi učiteľom. Hneď mi začal
         vysvetľovať:
— Toto je španielska stena. Za ňou je posteľ. Sem si dáte hlavu.
Priniesol podušku, veľkú ako vlašský orech.
— Túto podušku si dáte pod hlavu. Nie na nohy… Záclony sa zaťahujú takto… Zámku na
         dverách musíte skrútiť takto, ak chcete otvoriť… Tu je lampa. Koliesko skrútite naľavo,
         keby blčala, napravo, ak je svetlo malé… Keď chcete zahasiť, stiahnete koliesko naľavo a
         fúknete shora.
Prikyvoval som hlavou, že rozumiem, hoci som dobre nechápal, prečo mi to všetko hovorí,
         veď som ani dosiaľ nebýval v cigánskej búde.
— Tu je umyvač, — pokračoval. — Do umyvača sa naleje voda takto… Tento krčah je na vodu
         a vodou sa umývame…
— Ale nevravte, — prerušil som ho. — My sa doma umývame špiritusom.
Nezbadal, že sa mu posmievam.
— U nás zo špiritusu robia vodku, — odvetil mi vážne. — Pili ste už vodku? — opýtal sa
         zrazu.
— Nepil.
Doniesol a nalial kalištek. Keby nie vodka, bol by som sa napálil, že ma pokladá za
         hlupáka.
Zato ma hnev neminul. Na druhý deň ráno, ešte som spal za španielskou stenou, keď ma
         akýsi piskot zobudil. Začal som počúvať jedným uchom. Dvere pískaly ako u Kazakova vtáčatá.
         Izbou sa preháňali, štrkali kľúčmi, hrkali nádobami, vliekli čosi ťažkého, liali vodu,
         zametali.
Starček zvedave pozrel niekoľko ráz za španielsku stenu.
— Sakramentský národ, — hneval som sa. — Tu si uctia „kvartyranta“. Spať nedajú.
Ktosi drgol do španielskej steny. Zakolísala sa.
— Ešte ju zrútia na mňa, aby som sa zobudil. Akoby naschvál, prašivci, — preklínal som v
         duchu a zodvihol som sa.
Keď som bol oblečený a chcel som odísť na raňajky, chytil ma domáci pán za krídlo
         mantľa.
— Musíte si galoše kúpiť, — povedal. — Keď prídete, pekne si ich vyzujete, položíte k
         stene pod vešiak… Kabát si zavesíte sem a tak vojdete suchý a čistý.
— Vďačne, ale na vaše útraty…
— Aj „odiejalo“ máte špatné. Musíte si nové kúpiť.
— A čo ešte?
— Musíte odchádzať zavčas rána a len večer sa vracať. Viete, idú sviatky. U nás je
         „boľšaja rabota“ a „miešali“ by ste nám, keby ste sa v izbe cez deň zdržovali.
Vytrhol som sa mu a šiel do mesta pozerať nové ceduľky s bytmi.
Vonku bol strašný čas. Sneh padal s dažďom. Na dlažbách mokro. Ostrý vietor fúkal a
         fŕkal kvapky do tvári. Nohy mokly. Chodiť vo vetre a daždi sa mi nechcelo. Díval som sa na
         ľudí a prišlo mi na um, že skoro všetci majú galoše, ešte aj ľudia v čižmách. Vošiel som k
         Tifentalovi. Naraňajkoval som sa, prečítal noviny Russkoje slovo od začiatku do konca a
         vyšiel von.
Bil som už v Rusku všeličo: ploštice, vši, muchy, blchy, a teraz som mal biť minúty a
         hodiny. Do svojho bytu som sa nemohol dostať. Darmo som zvonil a klopal. Pre „boľšuju
         rabotu“ nepočuli. Šiel som ešte raz na raňajky a prečítal Russkoje slovo od konca do
         začiatku. Aby ma nevyhodili, zjedol som každú štvrťhodinu dva-tri kúsky pečiva a hľadel von
         oblokom. Ale v Rusku je nie tak, ako u nás, že za jednu čiernu kávu môžeš prenocovať v
         kaviarni, tu ľudia prichádzali, vydúchli, zhltli, čo im bolo treba, a odchádzali. Mal som
         už v sebe asi desať „pirožných“ a musel som sa voľky-nevoľky sobrať.
Sneh sa premenil v dážď, a bolo ešte len 11 hodín. Vrátil som sa zasa k bytu, ale som sa
         zasa len nikoho nedovolal.
— Svinstvo! — hrešil som a šiel na predobed.
Potom na obed. Po obede na čiernu kávu do kaviarne Žána na Dvorianskej, potom opätovne
         na prechádzku, potom na bielu kávu a zas na prechádzku. Šlo ma rozhodiť: strovil som so
         štyri ruble. Len pred večerom som sa stretol s Vaňom Daxnerom. On mi zvestoval, že našiel
         byt na Dubnickej ulici č. 15.
— Hneď sa spakuj, závdavok pýtaj od tých hlupákov nazpät a nadaj im, — poučoval ma.
Vzal som si izvoščíka, aby to čím skôr bolo. Pravda, práve preto, že som sa ponáhľal,
         kôň stratil podkovu a izvoščík bez podkovy nechcel ďalej. Čo bolo robiť? Vyliezol som,
         zaplatil a hľadal koňa s podkovami.
Nový byt bol krásny. Muselo sa ísť do komnatky cez akýsi polosalón, polostolovú, ale
         bolo hodno, lebo si potom prišiel do izbičky dosť priestranej, čistej a svetlej. Veľký
         francúzsky oblok. Pred oblokom kvety: pelargonie, ďalej od obloka tuje, oleandre, kaktusy.
         Svätý obraz s lampadkou. Kleopatra, ako sa usmrcuje hadom, Piesňa liubvi — obraz dvoch
         zaľúbených, potom ešte dve sväté Márie, dve vázy s kvetinami. Slovom, všade sa „skvel jara
         kvet“, a čo sa mi najmä páčilo, to bolo, že i pod posteľami bolo zametené a na stenách
         nebolo nijakých podozrivých škvŕn.
Bol i stolík a lampa na ňom. Cez deň výhľad na plechové strechy; večer na iskierky neba
         a oblokov, keď sa v nich svetlá zapaľovaly.
Čo treba človeku, aby bol spokojný? Jeden povie, že zdravie. Zdravie bez kopejky — bosá
         noha na ľade. Druhý povie: sloboda. Sloboda bez kopejky: lízanie medu cez sklo. Tretí
         povie: krov nad hlavou, plné brucho, cigareta a taký, hľa, stolík s lampou v teple a tichu
         pri pohári čaji s dobrou knihou v ruke… Ale možné je to bez kopejky? Nie. Pre pokoj treba
         to isté, čo na vojnu: peniaze, peniaze, peniaze.
Žena doma nemala nijakých príjmov. Sto rubľami, poslanými mi na Sibír, sa iste celkom
         vyčerpala. Pán profesor Kvačala mi síce písal do Voroneže, že mi pošle ešte 10 rubľov, pán
         Hunčík s pánom Krutošíkom mi aj poslali 20 rubľov, ale to všetko bolo málo. Petrohrad ma
         nevolal do práce. Kijev mlčal. Moskva hluchá.
Ivan Ivanovič Országh povedal slovo, ktoré nasledoval čin. Poskytol mi úver 500 rubľov
         na päť mesiacov. Zdvihol som svoju židovskú čiapku a poklonil som sa mu zďaleka, keď mi
         poslal prvých 50 rubľov. Pôsobily ako dážd na suchotu. Zadýchal som životom a nádeja sa mi
         rozzelenala ako ďatelina.
— Za päť mesiacov bude iste po vojne, — videlo sa mi, — ani celý úver nevyčerpám.
V Rusku sa 20. dňa vypláca a platí. Ako áno, ako nie, 20-ho dňa mi z týchto 50 rubľov
         zostalo 58 kopejok. Ráno som sa zobudil na veľký krik. Ktosi kričal v susednej
         polosalónovej, polostolovej izbe:
— Ja dvorianin!
Na čo mu druhý zachrípnutým hlasom odpovedal:
— A ja kamerger.
— Ja dvorianin.
— Ja kamerger.
Tak to šlo so päť minút. Nakoniec „dvorianin“ povedal „kamergerovi“:
— Vy bolvan!
To sa domáci pán s Vaňom Daxnerom presviedčali, kto je väčším pánom. „Dvorianin“ bol
         domáci pán a „kamerger“ fon Daxner. Dvorianin Vaňovo kamergerstvo neuznal a tituloval ho
         celkom nezaslúžene „bolvanom“.
Škriepka bola preto, že sme 20-ho nezaplatili celú arendu vopred, ale len na 15 dní.
         Rozumie sa: nemali sme už a nedostali ešte.
Po tejto urážke začali miznúť z našej komnatky kvetiny, palmy, kaktusy, pelargonie.
         Vysťahovaly sa vázy, za nimi jeden stolík a dve stoličky, obrazy sliezly so steny a hybaj
         von dvermi. Keď sa tak skoro všetko z izby odsťahovalo, vyšli sme i my parádnym vchodom na
         ulicu a presídlili sa na nový byt v Piatnickej ulici.
Tu som nebol dlho. Prišiel Vaňov brat Igor a tak prísne hľadel zpod monokla, ktorý nosil
         na jednom oku, k tomu uviedol také vážne dôvody, že je jeho „bagáž“ omnoho väčšia ako moja,
         a tak sa ja ľahšie a, čo je obzvlášte vážne, aj lacnejšie presťahujem, že som odstúpil
         svoju posteľ a presťahoval som sa na Sinicinskij pereulok k rozvedenej panej Neonile
         Michajlovne Nagurskej.
Malilinká izbička za 15 rubľov. Ako kedysi moja bratislavská cela číslo 13 vo vojenskom
         väzení v Prešporku, s tým rozdielom, že som mal otvorené dvere a oblok. Jedna stolička,
         malý stolík, posteľ, vešiak, a dosť. Videl som dvor, zarastený pažiťou, bielu ohradu
         kostola s vežou, kus rieky za mestom a v diaľke roztratené malé lesíky.
Chlpatý pes Riabčik zavrtel chvostom na mňa, keď som sa prvý raz nahol z obloka. Prvý
         priateľ. Akási mladá slečna vyšla zo dverí v červenom župane, prostovlasá, bosonohá, a
         vyšustla vodu z umyvača. Pozdravil som sa jej po vojensky. Zamračila sa a na môj pozdrav
         neodpovedala. Prvý nepriateľ.
Sadol som si na posteľ. V izbe bolo asi päť múch. Ako čo by na organe hraly fortisimo.
         Prvá chyba. Ráno zavčasu kikiríkal kohút a vrany krákaly. Nedôvtipné vrany: čo nejdú na
         front? Tam by sa im lepšie vodilo. Druhá chyba. Ale tretia, štvrtá, piata a desiata chyba
         boly zvony. Bili na nich od rána do noci, čo bývalo zvlášte v sobotu a pred sviatkami
         neznesiteľné. Zvony na rozličných vežiach ohlasovaly sa jeden druhému, ako psi na dedine.
         Hotový poplach. Chytal som sa za hlavu a volal v duchu:
— Veľká je diera do neba. Mnoho zvonov treba, aby ich hlahol zaplnil prázdnotu a došiel
         do kráľovstva nebeského… Starý, hluchý strateg-generál, ktorý toľko vojen prežil, spí kdesi
         na oblakovom diváne. Je už na penzii a nedisponuje ani hromami, ani bleskmi, ani prívalmi,
         aby potopil tých zemských kráľov, diplomatov, generálov, strategov, ktorí zničili a ešte
         vše ničia božie kráľovstvo na zemi.
Zvony bily a bily. Ľudia sa križovali. Ja som si zapchával uši.
Pri týchto chybách byt mal i svoje výhody.
Pani Nagurská bola dušou domu. Nevysoká, asi 40-ročná, bez vráskov, černovlasá, hladko
         česaná, s čiernymi očami a obrvami. Taký našský typ: koník, ktorý ťahá od rána do noci.
         Čistila, zametala, varila, obsluhovala. Mala na starosti svojho vetchého otca, starca okolo
         sedemdesiatky, ktorý každý deň chodil „na bazar“, ináč celý deň driemal pri peci; ďalej
         svoju dcéru Marusiu Ivanovnu, veselé, ružové, tenké dievča, so slabými vraj pľúcami.
         Pokašľávalo často a chodilo chúďa k akémusi notárovi písať. Bol v dome „kvartyrant“, učiteľ
         Michail Michajlovič Pustovalov, sympatický mladý človek s veľkou knižnicou v svojej
         priestranej izbe.
Vrtela sa ako vreteno, behala sem-ta čerstvým, drobným krokom, ale stačila i postáť a
         pohovoriť si, zo srdca sa zasmiať alebo ponosovať sa, že je mnoho platenia a málo peňazí.
Nechodila nikam.
— Nechoču ispugať liudej, — vravievala.
Prinášala mi vše niečo: varenniky višňami plnené, vo višňovej šťave so smotanou, jahody,
         kompot, kotlety s makarónmi, „soldatský guľáš“, mlieko, cukríky. Sama stále žuvala
         „semičky“, vypľúvala ich do dlane a šupiny strkala do vrecka. Niekedy s dcérou Marusiou
         sedely v susednej, a ja v svojej komnate, ležiac na posteli s knihou v ruke, počúval som
         ich chrúpanie a tlmený hovor hlboko do noci.
Nasypala neraz i mne do dlane týchto semiačok s upozornením, aby som ich nevypľúval na
         zem, lebo by ich ona musela posmetať.
Raz som čohosi natrúsil a hľadal metlu a smeták. Metlu som našiel, ale smeták nedajbože.
         Vypozoroval som, že pani domáca smetáva smeti na korešpondenčné lístky alebo odtrhnutú
         dosku s niektorej knihy pána učiteľa Pustovalova.
Pustovalov mi postavil svoju knižnicu k dispozícii, a ja som čítal cez deň po sadoch na
         lavičke rozličné noviny, večer doma raz Baľmonta, raz Briusova, raz Literaturnyj Olimp od
         Izmajlova, druhý raz Literaturnyje očerki od Kogana alebo popri Etymologii ruského jazyka
         štúdiu Sergiejenka: Kak živiot i rabotajet L. N. Tolstoj a pri Andrejevovej Anateme Smrť
         bohov od Merežkovského.
Bola i hudba. Mamzel Marie hrávala na klavíri maloruské piesne. Niektoré sa podobaly
         našim. Počúval som ich a prenášal sa cez hory a doly domov.
Niekedy sa celá spoločnosť sišla u mňa a rozchádzali sme sa po polnoci o jednej, o
         druhej, čo nebolo konca hovorom.
Ženské sa smialy mojej ruštine. Ja som tvrdil, že ony nehovoria literárne a že sú
         pažravé v slovách, lebo z každého zhltnú vždy aspoň polovicu. Pustovalov obyčajne
         politizoval.
— Vláda je zlá… Sedliakovi sa nedostáva zeme. Všetko je v rukách „pomieščikov“… Ak
         nepríde po vojne náprava, bude „bunt“… Čert aby to vzal, — rozčuľoval sa, — veď my sme moc,
         my sme masa, my sme sila, a predsa sme len hračkou v rukách niekoľkých jednotlivcov… Vojnu
         nikto nechce, a predsa nás ženú do nej ako stádo… Každý chce nápravu, a nápravy niet…
Hovoril o dekabristoch, o revolúcii z r. 1905. Dal mi reč Hercenšteina, zabitého
         deputáta dumy: Nužna li krestianam zemlia?, aby som sa o otázke poučil. Doniesol Čelovieka
         od Gorkého, poetickú fantáziu o naznačení človeka. Hnevalo ho, že i na vysokých školách,
         ešte i na technike učia náboženstvu.
— Všade Boh, Boh, Boh a pop, pop, pop… Ruský človek zmárni pol dňa na prežehnávanie.
— Keby len prežehnávanie, — pomyslel som si, ale je to celý „gelenksübung“, a mihol mi
         obraz modliacich sa landšturmistov v kancelárii u Kazakova.
Takto tiekly naše večery, ticho, ako jarky v doline, až tu zrazu svalil sa odkiaľsi
         kameň do jeho toku a jarok začal puchnúť a mrmlať, že ho zastavili. Čosi sa stalo, čo sa
         nemalo stať. Pani Nagurská ma začala zanedbávať. Hneď z rána šla do mesta beztoho, že by mi
         navarila čaju, priniesla bulky. Varenniky s višňovou šťavou a smotanou, vajíčka, jahody,
         bliny vystaly. Pavúci stačili napriasť pavučín po kútoch a uhloch mojej komnatky.
         Korešpondenčné lístky zostávaly čisté a z kníh pána Pustovalova nik neodtrhol dosku, aby
         poslúžila za smeták. Kuchyňa stíchla. Starý Michail Michajlovič kamsi zmizol. Nevidel som
         ho pri peci driemať alebo s košíkom v ruke ísť do mesta kupovať. Akási tragédia sa
         odohrávala. Obyčajný domáci poriadok bol hore nohami.
Mamzel Marie tvrdila, že sa starý pán nahneval a štrajkuje. On to vraj robieva, každý
         mesiac mu niečo sadne na nos.
Opytoval som sa suseda, učiteľa, čo sa stalo s našou gazdinou.
Pokrčil plecami a na moje ponosy a výčitky len toľko povedal:
— Pusť chodit. A my sebie sami čaju svarim.
— Veď, ale kto bude zametať?
— Sami.
— Ladno, — hovorím, — ale prečo, prečo, prečo? Čo sa jej stalo? Predtým všetko, a teraz
         nič.
Zas len pokrčil plecami.
Šiel som k slečne a jej som sa opýtal. Usmiala sa a ukázala na dvere susedove.
— Kúpil jej klobúk. Od tých čias jej niet miesta. Chce sa ním každému pochváliť.
— Teda tak?
Takto som sa dozvedel tri veci:
1. Pani Nagurská a pán Pustovalov sú si sympatickí.
2. Slečne Marusii sa to nevidí. Radšej by bola, keby ona bola sympatická Pustovalovi.
3. O pána učiteľa tu bojujú dve ženské, ja teda musím složiť zbraň v boji či za paniu
         Neonilu, či za slečnu Marusiu.
Z tohto bol najtrpkejší vývod:
— S Bohom, varenniky!
Hodil som rukou: zasa jedna cennosť prepadla.
Kým sa táto idyla diala na Sinicinskom pereulku, z Uhorska prichádzaly divné zvesti.
         Maďari chcú vraj uzavrieť osobitný mier. Komentáre naše dokladaly k tomu, že to preto, aby
         si Maďari zachovali celistvosť krajiny a nestratili Slovensko a Sedmohradsko. Slovensku
         hrozí nebezpečenstvo. Sazanov údajne poznal maďarské fígle, ale Stürmer, germanofil, že je
         za osobitný mier.
V Ruskom slove stálo, že gróf Károlyi ako by sa usiloval utvoriť novú stranu za
         absolútnu nezávislosť Maďarska od Rakúska. Bolo vraj plno mítingov v Segedíne, Temešváre,
         Arade za osobitný mier. Nemecko ako by celým úsilím chcelo zastaviť toto „stremlenie
         narodov k miru, prinimajuščeje trevožnyj charakter“… Ale že i tak sa strana Károlyiho šíri
         a že Franc Jozef odcestoval do Pešti, lebo je tam vraj veľká nespokojnosť.
Na „stremlenie narodov k miru“ boly hodené pekelné bomby: vystúpilo Rumunsko, Taliansko.
         Rumuni zaujali Kronštadt, Petrožén, Čik-Seredu, Kézdi-Vášárheľ atď.
Vojna sa zamotávala ako bavlna v klbko. Kedy z toho bude nová punčocha a aká ona bude,
         tanulo nám všetkým na mysli.
Začali sme sa hmýriť ako mravce, keď im do kopca kopnú.
Vo Voroneži bola vtedy celá hŕba zaháľajúcich bratov. Stretávali sme sa raz v
         Petrovskom, raz v Koľcovskom, raz v Semejnom sade a chodili sme spolu raz do Moskovskej,
         raz do Varšavskej, raz do Poľskej stolovej.
Človek vychádzal ráno z bytu, padol na ulicu ako dažďová kvapka, nevediac, kam sa
         skotúľa, ktorý prúd ju zachytí, kde sa najde.
Spoločnosť naša bola inženiersko-umelecká. Inženier Vašek, inženier Novotný, inženier
         Štěpánek, obďaleč od týchto inženier Koželský, ktorý mal zriadenú domácnosť i zamestnanie a
         tak nepotreboval chodiť ani do stolových, ani do sadov; sochár Čížek, maliar Hrdlička,
         kedy-tedy Daxnerovci a ja — vždy. Bola v našej spoločnosti i dáma Sofia Vladimírovna,
         mladá, nízka, čierna Ruska s krátkymi ostrihanými vlasmi.
Každý niečím vynikal. Inženier Vašek svojou uhladenosťou a tým, že žil so Sofiou
         Vladimírovnou, inž. Štěpánek svojou belosťou, šťúplosťou, opozičnosťou a nespokojnosťou,
         sochár Čížek svojím stálym smokingom, kaučukovým golierikom a manžetami, ktoré pri jeho
         živom hovore stále mu liezly zpod rukávov. On si ich stále zatískal raz na hrane stola
         alebo na operadle stoličky, a keď ani toho, ani toho nebolo, poťahoval si pod kabátom rukáv
         košele. Manžety trieskaly, keď „skulptor“ hovoril o svojich tisícoch:
— Mám všetky staré strieborné a medené peniaze. Deväť dám by som mohol obliecť do
         ruských krojov od hlavy do päty… Tam v tej banke mám tritisíc rubľov, v tej dve tisícky, v
         tej jeden tisíc.
Niekedy v návale mal črtu gavalierstva v sebe. Raz nás zavolal na víno. Víno bolo staré,
         sladké, červené a drahé. Veľká škoda, že sa nik nerevanšoval, a tak zostala trakta pri
         jednej fľaške.
Maliar Hrdlička sa chodieval s nami len kúpať, i to k vôli tomu, aby na brehu rieky
         študoval nahé modely ženských. Obrázkov od neho som nevidel, ale inž. Novotný tvrdil, že
         jeho panička je výbornou kuchárkou, ba zrovna umelkyňou vo varení, najmä čo sa týka
         množstva výroby: zje tam vraj neraz i 30 knédlikov za 50 kopejok.
Inženier Novotný, tučný, čierny človek s ohorenou tvárou, veľkým, tmavým účesom,
         okrúhlymi, plnými lícami, vynikal zpomedzi nás všetkých najväčšmi svojou praktičnosťou a
         humorom. Sympatický typ, ktorý ťa vše chytil za kabát a začal:
— To je tak, ako keď som ja istého holiča napálil… Viete, mal prísť k nám akýsi generál,
         veľký rybár. Holič u nás bol tiež veľký rybár, a ja mu vravím: „Príde generál, veľký rybár,
         ale rád by sa v rybárstve ešte podučiť. Vy by ste mohli byť jeho učiteľom, ale upozorňujem
         vás, že si generál potrpí na uniformu, musíte si nejakú zaopatriť.“ Holič lieta za
         uniformou, každému hovorí, že bude učiť generála. Generál príde, pravda, o holičovi nič
         nevie, a holič stále za ním v uniforme: „Toto takto, toto takto, pane jenerál.“ Generál sa
         nahnevá a naháňa holiča udicou…
Alebo ti v rozhovore odrazu položí ruku na koleno:
— … Penzista pustí udicu do vody a čaká, čaká, čaká. Ryba nejde, nejde, nejde. Odbehnem
         pre haringa. Penzista ešte sedí a čaká. „Čo, ak na červíky pôjdu?“ opytujem sa ho. „Ja vám
         udicu podržím, a vy choďte za červíkmi.“ Ide. Haringa zavesím chvostom na háčik. Volám: „Už
         chytá!“ Penzista pribehne… Ťahá… Ryba chytená za chvost…
— Ha-ha-ha! — smejeme sa všetci.
— Nikdy predtým, — pokračuje vážne Novotný, — nebývalo, že by sa ryba chvostom chytila
         na háčik… To musíme k odborníkom a potom rybu i s háčikom do muzea…
— Ha-ha-ha!
Bol nevyčerpateľný v anekdotách. Skončil jednu, začal hneď druhú. Pri našich skromných
         obedoch býval to desert nebývalý, milý, ľahko stroviteľný. Novotného, tak sa zdalo, mali
         sme všetci radi.
Raz som sa mu ponosoval:
— Slečna mi nechce predať cukru, že nemajú.
— A mne vždy predá.
— Ako je to?
— Ja jej vždy poviem: „Kystihand!“
Sofia Vladimírovna vynikala tým, že nás pozývala k sebe na čaj, syrníky, bulky, tvaroh,
         maslo, praženicu, šunku s vajíčkami, čiernu kávu a pod. Potom so smiechom nadávala:
— Česi sú troškári. Vždy sa skladajú. Ty dáš, on dá, a ja zaplatím, aby ma to nič
         nestálo… Pozve vás taký Čech na čaj, ale cukru do neho a koláčik k nemu aby ste si sami
         priniesli, ináč i lyžičku cukru bude držať v evidencii a ešte povie kde-komu, že vás
         hostil… Papirosy si požičiavate, zápalky odčítate… Taký obed u Češky — hotová matematika:
         toľkoto vody do polievky, toľkoto pažítky, päť kúskov korenia, toľkoto mäsa pre piatich,
         toľkoto múky do piatich knédlikov… Nepáčite sa mi…
— A ja som zjedol tridsať knédlikov u Češky, — zaprotestoval Novotný.
— To je len naše terajšie položenie, naša bieda, — odvrával Štěpánek.
— Čo by! Hoci milionár, — nedala sa Sofia Vladimírovna, — odčíta vám čerešne, vajíčko
         prekrojí na troje a ešte počíta, čo kamarátstvo vynesie.
— Nepoznáte, Česi sú obetiví, ale múdri: nerozhadzajú ako vy Rusi. Miliony vedeli
         sosbierať na svoje školy, divadlo…
— Veď to vravím: každý čosi, všetko ani jeden.
— Všetko všetci. Jeden čosi… Veď nás vy neznáte… Neboli ste u nás nikdy. Ako to môžete
         tvrdiť? — volali urazení.
— Súdim podľa vás.
— To je omyl. My sme stroskotanci.
— V každom človeku sa odráža charakter rasy.
Sofia Vladimírovna vravela to všetko so smiechom, ale vážne myslela. Nepripomenula si,
         chudera, že i ju vydržiava Čech, inženier Vašek, a že i jej svačiny, ktorými nás hostí,
         platí Čech.
Ale tento tromf sme nevydali, bol by zabil všetko.
— Prečo to hovorí práve vtedy, keď nás hostí? — opytoval som sa sám seba. — Vyznieva to
         tak, aby sme si druhý raz sami doniesli kto cukru, kto koláčikov, kto salámy.
Ani tento tromf som nevyhodil. Bol by býval tiež urážkou.
Raz som ju našiel v Petrovom sade. Čakala Vaška. Medzi rečou som sa jej spýtal:
— Sú vám Česi naozaj takí antipatickí?
— Ani nie, — odpovedala mi, — sú to „molodci“, ale vedia byť oproti sebe veľmi
         malichernými. Inženier Novotný zle-nedobre na inženiera Štěpánka, že si mnoho cukru sype do
         čaju. Štěpánek na Novotného, že všetko zje zpred seba a vyžiera ešte i Hrdličkovcov (30
         knédlikov!). Váš pán priateľ sa mi ponosoval, že mu nosíte košele a že vás musí vydržiavať
         (och, ten gavalier!), hoci už má na starosti svojho mladšieho brata. Pani Koželská ohovára
         pred všetkými mňa pre Vaška, Koželský sa mi ani nepozdraví; Vašek, rozumie sa, je nahnevaný
         na Koželského… Malichernosť na celej čiare. Nemám rada takých ľudí.
— Tak vy nikdy nebudete mať nikoho radi, Sofia Vladimírovna.
— No?
— Užívate za mieru ideál, a mali by ste lineál, na ktorom je centimeter. Pri vašom
         merťuku je každý človek malicherný. Na ľudí treba zemskej miery: centimeter alebo láktor.
Zasmiala sa.
I ja som sa smial, ale nahnevane a v duchu. Premeriaval som svojho sestrenca, že chce
         imponovať ruskej dáme darovanými šatami a siedmimi kartičkami do Moskovskej stolovej. Moja
         miera bol celkom sprostý drevený stolársky centimeter a najradšej by som bol šľachetného
         darcu, kamergera fon Daxnera, hneď na mieste láktrom vyobšíval.
A že Česi troškári!
Celá spoločnosť so mnou vospolok bola troškárska. Okolo nás sa dialy ohromné veci, a my
         sme takto mrhali sily a čas.
Tisza v Uhorsku hrozil: Vykynožiť všetky slovanské nácie, aby ich potomci nezničili
         našich potomkov!
Česi sa už vtedy húfne hlásili do Družiny. I do Voroneže prišli českí dôstojníci
         „dobrovoľci“. Cestovali z Bobrova do Kijeva. Shovárali sme sa s nimi.
— Málo Slovákov sa hlási, — hovorili. — Na desať Čechov štyria.
— Malý národ, — rečiem.
— Ziskuchtiví inteligenti, — povedal ktorýsi.
— Akí Slováci? — povedal druhý, — Slováci sú Česi.
— A Česi Slováci, — opáčil som.
Vyslovili sme vlastne základnú myšlienku československej teorie. Z nášho rozhovoru
         vysvitlo, že ona bude spojivom a bude rozdeľovateľom, bude semenom jednoty a jadrom sváru.
         Od silnejšieho, teda od Čechov, bude závisieť, ako sa veci vyvinú.
Onedlho za týmito Čechmi prišiel z Bobrova dr. Daxner.
— Bolo by treba, — hovoril nám, — aby Amerika vyslala sem aspoň batalion
         Slovákov-dobrovoľníkov. Postavili by sme sa im na čelo a zriadili by sme osobitný slovenský
         pluk.
Predstavil som si, aký by bol ten pluk, ktorému by sme my boli „na čele“.
— Československá jednota a osobitný slovenský pluk — prvá diera do jednoty, — mienil
         som.
Dostala sa mi do rúk slovenská americká brošúra o československej otázke. Autor urobil
         závierku:
„My (Slováci) sa nemôžeme vliať do českého národa, ale, podržiac si svoju samosprávu,
         môžeme tvoriť jedno česko-slovenské kráľovstvo.“
— Ešte nič, a už je tu zárodok budúceho rozkolu: autonomia.
Začaly sa debaty. Mienky sa zamieňaly, križovaly, krystalizovaly.
Ja som si už vtedy dopisoval s Jožkom Gregorom, ktorý bol v Kijeve. Pracoval tam v
         Sojuze zemskich gorodov. Písal mi, že Sojuz čechoslovackich občestv ma pýtal od vojenských
         úradov do Kijeva. Prečo neprichádzam?
„Tak sa mi vidí — písal —, že si odmietol prísť do Kijeva ,zanimať sa našimi dielami‘.“
A ja som trpezlive očakával, kedy ma už raz prevedú.
I od Sväzu československých spolkov v Rusku som dostal uvedomenie, že ma žiadali do
         Kijeva a že tam budem pracovať v správe Sväzu.
Bolo to zasa akiste ruské kancelárske úradovanie. Vec akosi nevybavovali. Nemohol som sa
         hnúť bez úradného ruského povolenia, respektíve rozkazu. Zašiel som do kancelárie, kde som
         bol v evidencii, ale tam nevedeli o ničom.
„Na Tvoj list — písal mi opätovne Jožko — posielam Ti originál prípisu (nestrať ho!)
         štábu, ktorým vysielajú Ťa sem. Zajdi tam vo Voroneži k újezdnému vojenskému načaľnikovi,
         predlož mu prípis a požiadaj ho, aby Ťa hneď poslal sem.
Prídeš, budeš redaktorom úradného Sväzového listu. Rozumie sa, plácu dostaneš od Sväzu
         dôstojnícku, ako majú všetci spolupracovníci Sväzu bez ohľadu na to, či boli oficiermi, či
         nižnými činmi. Ba iste dostanete vy redaktori plácu väčšiu, aspoň za práce (beletriu) okrem
         svojej rubriky. Ty budeš viesť rubriku slovenskú, traja Česi českú a spoločnú. Neboj sa,
         poradíme sa a napíšeme, čo bude treba.
Vojenský načaľnik újezdu Ťa už mal uvedomiť, lebo iste prípis už dostal.
O ostatných našich veciach verejných i súkromných si porozprávame. Nerozmýšľaj, poď sem
         s plnou dôverou v zdar našich ideálov. Novej vojenčiny sa neboj. A čo, keď aj pôjdeme? My
         (Ty a ja) sme svoj vek už i tak prežili, i tak bude treba už umierať, nuž slávnejšie bude
         na poli slávy, než na posteli. I tak sa to patrí na spisovateľov, aby sme prišli do
         slobodnej vlasti ako vodcovia-vojaci. No možno, že nás staríkov ani nebudú potrebovať a že
         sa vrátime v „cibile“, a nie v ruskej vojenskej forme.
To sa Ti všetko vyjasní, len čím skorej príď. Bude Ťa netrpezlive čakať Tvoj úprimný
         Jožo.“
— Prax novinársku už mám zo Sibíri, — usmieval som sa sám sebe, a aby môj starý priateľ
         nepochyboval o mojej hotovosti slúžiť v „zdar našich ideálov“, hoci i vo vojsku, utekal som
         podľa receptu ta, kde mi už toľko ráz povedali, že o ničom nevedia. Pravda, zasa nevedeli.
Medzi časom sa dozvedeli o mojej adrese i doma. Prichádzaly lístky. Stačily prísť i dva
         balíky, ktoré žena ešte do Berezovky poslala. Boly v nich zimné šaty (v lete), zimné
         punčochy (v júli). Potešil som sa im, hoci ich zlodejská ruka dokonale vyplienila, ale v
         zlodejovi bola ešte aká-taká poctivosť, že mi nechal aspoň čosi. I mamka, chudera, stihla
         poslať so dva razy po 18 rubľov. Pán Ján Hraško uspel darovať mi jedny letné šaty. I náš
         mecén, pán Ján Országh, zachoval slovo a presne posielal mesačne 50 rubľov. Len vojenská
         kancelária ako by bola zamrzla. Bol by som jej dal celú svoju garderobu, aby sa zohriala a
         poľavila v svojej ľadovej strnulosti.
To nebolo len zvučné slovo. Moja garderoba v tie časy rovnala sa garderobe hociktorého
         buržuja. Prosím:
10 košieľ (preto toľko, lebo ich väčšmi vidno); 5 gatí (preto menej, lebo ich menej
         vidno); 6 golierikov (každé dva týždne pranie); 1 pár manžet (len keď sa šlo na čaj k Sofii
         Vladimírovne); 2 uteráky (každý s dvoma koncami a prostriedkom, teda vlastne šesť, na
         druhej strane tiež šesť, spolu 12); 5 ručníkov (odfrkovalo sa z nosa a ručníky potom); 7
         párov punčôch (všetky deravé, dierky vyštopkané palcami); 2 malé uteráky na nádoby (na
         odpočinku); 1 plachta (Ivanova. Či nemal pravdu?); 1 prikrývka (z Charkova); 1 paplón (zo
         Sibíri); 1 letné šaty (Hraškove); 1 belasé zimné šaty (Ivanove. Predsa len mal pravdu!); 1
         červenkasté (z domu); 2 svetre (z domu); 1 zimný kabát (križiacky od Červeného kríža); 1
         vojenská blúza (tempi passati); 1 vojenské nohavice (tempi passati); 1 vojenská čiapka
         (stále na hlave); 1 topánky (zo Sibíri, stále na nohách, bez opätkov); 2 mašličky (prosím,
         dlhé); 2 kaučukové golieriky (dobré, keď sa praly ostatné).
No!
Pani Nagurská ma obdivovala, najmä keď som sa obliekol do chlpatých červenkastých šiat,
         čo som dostal z domu. Michail Michajlovič chytil látku medzi prsty. Cmukal a chválil:
— Jemné. Takých tu nedostaneme.
I slečna Marusia bola akási blahosklonnejšia a pozvala ma raz do Semejného sadu, do
         divadla, aby som jej bol vraj gavalierom.
Keď sme sa okolo dvanástej v noci vrátili, vidím, pani Neonila prináša čajník, prihriate
         kotlety a zaváranie. Sadla si so slečnou a rozprávala o svojej mladosti.
— Teraz už mám tridsaťpäť rokov. Moja láska je sústredená na otca a na dcéru… S
         Michailom Nikolajevičom si už len dopisujem.
Slečna Marusia sa uškrnula.
— A čo? — opýtal som sa.
— Viete, hanbím sa k nemu ísť. Dlžna som mu už so štyristo rubľov.
Ľúto mi jej bolo.
O druhej po polnoci sme sa rozišli.
V tú noc som nemohol spať. Zadriemal som a odrazu bez príčiny strhol som sa, zaliaty
         potom. V izbe tma. V tichosti počúvam, ako čo by ktosi pri stolíku prevracal strany veľkej
         knihy z hrubého papieru. Potom sa mi zdalo, že ich zavinuje v trúbky. Prestane a zasa.
         Zdvihol som hlavu, či dobre počujem. Sluch ma neklamal. Prevracanie strán neprestávalo.
         Akiste myš alebo šváb, myslel som si… Ale zvuky idú so stola, a na stole ani knihy, ani
         hrubého papieru niet…
Zapálil som svetlo. Zvuky prestaly. Na stole ničoho nebolo a, chvála Bohu, ani pri ňom
         nik nesedel. Neviem, čo by sa mi bolo stalo, keby som tam bol videl niekoho. Hodiny bily
         tri, potom štyri, a ešte som nespal. To je od žalúdka, mienil som. Zohrievané kotlety.
Na druhú noc, po dvanástej, čosi zaškriekalo nad mojou hlavou. Strhol som sa zasa.
         Načúval som, či nebude niekto na stolíku prevracať strany. Ticho. Nikde nič.
Čosi zlého sa stane.
Aj sa stalo. V ten deň popoludní začala mi v zápästku puchnúť ľavá ruka. Boly to iste
         horúčkové sny, čo ma v noci strhávaly a vyludzovaly nejestvujúce zvuky.
Zatým priniesol Voronežskij telegraf, že v Turčianskom Sv. Martine, vo Vengrii, umrel
         československý „dejateľ i pisateľ“ Svetozár Hurban Vajanský. Krátka drobnička, malá kytôčka
         za dlhú jeho lásku k Rusom. Náš baťko mŕtvy. Nevidím ho viac, ako kráča hore ulicou vo
         vysokej karakulovej ruskej čiapke, s rozdvojenou šedivou ruskou bradou, v bunde a s
         palicou. Pristaví sa u Brtáňa na pohárik martinského piva. Rozhovorí sa niekedy… Ako
         počúvali tohto našimi dušami korunovaného slovenského kráľa, kráľa-básnika, novinára,
         romanistu, kritika… Zblízka pozeral na veľké, chronometrické hodinky na hrubej retiazke. To
         bol dar vďačného slovenského národa. Za všetko bohatstvo, čo on mal a čo rozdal — jedny
         hodinky. A k hodinkám i nevďačníci, čo ho chceli svrhnúť so skromného slovenského trónu — z
         našich pokorných a ním posmelených duší. Nepodarilo sa im to. Len seba pošrámali. Nesvrhnú
         ho ani po smrti. Tam bude, kým bude na svete kultúra a kým bude kultúrou i láska k svojmu
         človeku…
Prišiel september.
Raz ma zavolali do kancelárie vojenského načaľnika a konečne povedali, že už prišla
         „bumaga“, podľa ktorej mám byť prevedený do Kijeva.
Pani Nagurská mi navarila vajec na cestu, dala zavárania, bulky a soli a so slečnou
         Marusiou a pánom učiteľom Pustovalovom odprevadila na kuse.
I život rozlučuje naveky, nielen smrť.
— Sotva sa už kedy vidíme, i keď budeme živí, drahé ruské duše! — myslel som si a čosi
         podobného i povedal, keď som im ďakoval za ich starosť o mňa.
— Príďte po vojne k nám! — volal som ich pri lúčení.
— Vy k nám! — odpovedali mi.
Smútočne naladený vzal som si pri Gorodskom teatri izvoščíka a dal sa zaviezť ku
         kasárňam, kde som mal podľa dohovoru zaklopať na oblok, za ktorým spal konvoj, ktorý mi mal
         byť spoločníkom na mojej ceste do Kijeva.
Klopem a načúvam, že sa mi ohlási. Nič. Ticho ako v hrobke. Zaklopem druhý, tretí raz.
         Vojak, ktorý strážil kasárne a chodil okolo múrov, pribehol a chytil ma za ruku:
— Neľzä!
Keď som mu vysvetlil, o čo ide, sám zaklopal päsťou a zahúkal do obloka. Konvoj sa
         ohlásil.
— Vo, - zasmial sa strážnik.
Tak asi o pol hodiny otvorí sa oblok a v ňom môj pán sprievodca, malý, tučný, okrúhly
         ako lopta, v kepeni, opásaný dlhým bajonetom. I tvár ako lopta, i soskočil s obloka ako
         lopta, pred koč a potom na koč. Strážnik-vojak od uhla pozeral, čo sa robí, i stalo sa, že
         východ konvoja nebol pravidelný. Pustil sa k nám behom a už zďaleka kričal:
— Neľzä, neľzä!
Proboval som ho presvedčiť najprv slovom, potom kopejkami, že keď je už raz „gospodin
         unter“ v koči, aby nebol taký prísny. Iba cestu si chcel skrátiť, keď nešiel naokolo
         bránou, ale oblokom. Kopejky prijal, ale konvoja stiahol s koča a prinútil ho nazpät vliezť
         do izby, tak ako prišiel — oblokom. Zavrel za ním okenice a aby sa mu vraj páčilo riadnou
         cestou. Oblok je na to, aby sa cezeň hľadelo a nie chodilo, brána na to, aby sa cez ňu
         nevidelo, ale chodilo.
— Ješčo by! — vrčal s naježenými fúzmi.
Zahanbený konvoj potom prišiel naokolo bránou, frfrúc, ako keď kaša vre. Len keď sme
         odišli, vybuchlo z neho:
— Durak kakoj to!
Piateho septembra po polnoci o jednej odišiel som z Voroneže.

--- KAPITOLA 9 ---

IX. Kijev
Z Trenčína do Prešporku sprevádzali ma kedysi štyria vojaci pod bajonetmi. Z Berezovky
         za Bajkalom do Voroneže už len jeden konvoj, ale so štykom na vintovke. Z Voroneže do
         Kijeva mi robil kompániu tiež jeden mladý ruský vojak, ale mal opásaný už len bajonet.
V prvom prípade ma viedli ako zradcu na zastrelenie. V druhom prípade „na voľné
         prebývanie“ do Voroneže, ako libertína najnižšej triedy. V treťom prípade som už bol
         československým pracovným materiálom, určeným pre Sväz československých spolkov v Rusku,
         ktorého sídlo bolo v Kijeve.
To boly moje cesty z „otroctva k slobode“.
Do Kijeva sme prišli 6. septembra 1916 podľa nového štýlu. Bolo osem hodín ráno. Obloha
         utešená, belasá, povetrie teplé. Hore na vŕškoch v stromoví mesto a ešte vyššie na vŕšku
         plno cibuľovitých veží a kostolov. Pod vŕškami valila sa veľká rieka Dniepr. Ale hľadieť
         nahor a dookola sa ešte veľmi nedalo pre hrôzu ľudí na stanici. Ledva sme sa vymotali k
         električke. Električka tiež oblepená ľuďmi, ako medový koláč muchami.
— Vasilij Ivanyč, poďme na izvoščíkovi, — vravím konvojovi.
— Charašó.
Ani sme nevyberali. Hneď na prvého sme si sadli. Izvoščík chudý a starý a jeho koník
         tiež taký. Krivkal a ledva zapletal nohami. Pred prvým vŕškom zastal, ani za svet ďalej.
         Izvoščík najprv drgal opratami, pohrozil sa bičom, ale keď koník na to nereagoval, sosadil
         nás, že on na vŕštek nejde. Šetrí si koňa. Pýtal rubeľ. Videlo sa nám síce, že cesta bola
         prikrátka za takú cenu, ale čo sa budeme škriepiť s pravoslávnym? Dal som mu rubeľ a šli
         sme pešo na „razpredieliteľnyj punkt“.
Tu nás tiež čakala skúška trpezlivosti.
Prišli sme o 10-tej a hlásili sme sa. Povedali nám, že tak o hodinu, o dve príde
         načaľnik a odbaví nás. Aha! Už sme doma. Poznáme tie dve hodiny. Šli sme raňajkovať.
         Vrátime sa po hodine a zasa len vravia, že tak a tak, o hodinu, o dve príde načaľnik. Šli
         sme si do mesta „poguľať“. O hodinu sa zasa hlásime. Načaľnika „ješčo niet“. Tak o hodinu,
         o dve. Šli sme na obed. Popoludní to isté. Až o štvrtej sme dostali „bumagu“ a k nej
         vojaka, ktorý nás odprevadil do Sväzu, kde ma odovzdali, ako už neraz, proti potvrdeniu.
V rozsiahlej miestnosti Sväzu boli skoro samí vojaci, Česi v ruskej uniforme.
         Práporčíci, poručíci, dobrovoľníci. Jeden z nich sa ma ujal a zvestoval mi, že ma čaká
         veľká úloha a že mi o nej viacej povie brat Jožo Gregor. Poslali hneď i pre neho do hotelu
         Pragy.
O malú štvrťhodinku prišiel.
Pobozkali sme sa, ako starí kamaráti, ktorí sa dávno nevideli.
Nezmenil sa. Bol v civili. Tá istá podlhovastá tvár s plešivastým temenom, s dávno
         strihanými vlasmi po bokoch a tyle, malou, nepestovanou briadkou, hrubými fúzmi a silnými
         obrvami. Tie isté usmievavé sivé oči. Ten istý skromný človek s rečou úprimnou, so slovami
         bez pýchy a hrdosti. Len viac šedivých vlasov bolo vo fúzoch a aj obrvy sa mi na chvíľu
         zdaly akoby prísnejšími, keď ma obzeral. Možno od toho, že si ma predstavoval okrúhlym v
         tvári a mladým, a videl pred sebou človeka už staršieho, vychudnutého, s čiernou, ohorenou,
         kostnatou tvárou, s vpadnutými sluchami.
Vtedy som bol ešte vždy po sibírskom týfe (tyfus recurrens) a chodil som ešte ako v
         horúčke. Udalosti a dojmy neprijímal som priamo a hneď, ale akoby osievané cez sito. Nič ma
         netešilo. Bol som chmúrnym pesimistom a nemohol som sa akosi zobudiť.
— Budeme vydávať noviny, — hovoril mi nadšene, — nejaké také slovenské hlasy, ako
         prílohu Čechoslovana. Ty, Janček a ja. Tri strany… Janček je v Moskve. Tam agituje… Treba
         rozkývať našich. Dať smer… Budeš so mnou bývať…
A už ma i viedol na svoj byt, chytiac ma pod pazuchu. Šli sme kamsi ďaleko, až za Krutoj
         spusk. Ukázal mi izbičku na druhom poschodí s oblokmi na tichú uličku a s výhľadom do sadu
         s veľkým trávnikom. Bolo v nej čisto a útulno.
— Mesačne tridsaťdva ruble s obsluhou.
Poškrabal som sa pravou rukou za ľavým uchom ponad hlavu, čiže, ako sa vraví, po
         luteránsky.
— No, čo? Budeme dostávať dôstojnícky plat. Každý po šesťdesiatdva ruble. Je to síce
         dosť málo v Kijeve, ale pri skromnosti ujde.
— To si myslím, že ujde.
Na dôkaz skromnosti „šutroval“ ma hneď na Kreščatik do akejsi veľkej stolovej. Rozkázal
         hus a nedovolil nič platiť.
Fajčili a besedovali sme hlboko do noci.
To boly naše novinárske prípravy.
Na druhý deň ma redaktor Čechoslovana, Švihovský, veselo prijal a predstavil „kolegom
         redaktorom“, Žďárskemu a Dýmovi.
Čo sa zovňajška týka, z nás jediný Švihovský bol slušný. Oblečený do dobrých, tmavých
         šiat s čiernym, širokým, mäkkým, socialistickým klobúkom na prvý pohľad robil dojem šéfa.
         Usmiaty, vyholený, tučný, s blýskavými lícami. Redaktor Dýma nosil vtedy veľkú, okrúhlu
         čiernu bradu, ktorá akiste mala nahrádzať vlasy na príliš vysokom a holom čele. Bol by
         imponoval ešte i výškou a šírkou, ale dojem kazil vetchý, polodlhý zelenkavý kabát a najmä
         pás okolo brucha s veľkou gombičkou práve na pupku. Tento pás mu akiste mal držať i
         nohavice, iného cieľa nemohol mať, o okrase nemohlo byť reči. Hlavu mával obyčajne prikrytú
         mäkkou židovskou čiapkou neurčitej farby k vôli vysokému čelu. Žďársky, nízky, útly
         blondín, s rusou kozou briadkou, úvodnikár Čechoslovana, nosieval popolavú rakúsku
         dôstojnícku pelerínu, ktorá mu siahala po kolená, na čierno prefarbenú vojenskú blúzu,
         nohavice za krátkymi sárami čižiem s vychodenými gumovými opätkami. Gregor mal vtedy
         najparádnejší jesenný prechádzkový kabát, farby pepita, neošúchaný, len gombičky na ňom sa
         zle držaly a nejedna z nich bola invalidom, ulomené polovičky len-len že visely na nitke.
         Kde kabát vypriadol, neviem, ale pri bežnom, povrchnom pohľade bol v našej kompánii
         najlepší, okrem šéfa, rozumie sa. Ja som chodil v svojom „križiackom“ mantli, ktorý som
         dostal ešte na Sibíri od Červeného kríža (preto križiacky). Aby sa nepodobal vojenskému
         rakúskemu mantľu, strhol som gombičky a epolety s pliec, vytrhol jazyky na chrbte, tak som
         dosiahol, že sa podobal voľnému, širokému raglánu, ale tiež len pri bežnom a chytro
         odvracajúcom sa pohľade. Ináč biele plátené futro vrecák, ktoré sa vše zabelelo, keď som si
         ho sobliekal alebo obliekal, a čísla na vreckách nemilosrdne prezradzovaly jeho a môj
         pôvod. Preto som obyčajne sedel v ňom a len v krajnej potrebe ho sobliekal. Nuž
         márnomyseľný človek sa vždy nazdáva, že sa každý na neho díva, a medzitým si ho nik
         nevšíma.
Redakčná miestnosť bola podobná nám: prechodná, kým sa jej lepšie nepovedie. Koridor s
         telefonom. Cez koridor každý chodil a telefon ustavične zvonil. K tomu páni redaktori boli
         skôr „povídaví“ ako píšuci. Jožo Gregor najlepšie vystihol položenie, keď odišiel písať
         článok do ktoréhosi sadu. Mohol si to dovoliť: bol už starým pracovníkom.
Ja, ktorý som nastupoval službu, hoci ma vábil príklad Jožov, pokladal som predsa za
         potrebné sadnúť si za redakčný stolík.
Novinárska práca sa začala.
Redaktor Dýma uviedol ma do novinárskych tajností. Vystrihoval zvesti z Národnej
         politiky a ja som ich prekladal do slovenčiny.
Práca nebola nová. To isté som robil už na Sibíri. Tam som prekladal z ruštiny do
         maďarčiny.
O niekoľko dní mi hovorí Jožo:
— Musíš písať politické články, úvodníky.
— Ale, kamarát, — povedal som mu, — nikdy som úvodníkov nepísal. V tom som baran.
— No, musíš.
— Prosím ťa, veď ma staviaš pred sporák, aby som piekol a varil, a nerozoznám dobre
         mrkvu od zeleru. Musím sa najprv informovať, trošku sa rozhľadieť. Nevyznám sa v rozličných
         prúdoch.
— Tok je jeden — československý.
— A v tom toku rozličné víry, zákruty, bočné tečenia, podmývanie, melčiny…
— No, vidíš, napíš o tom niečo.
Čo bolo robiť?
Zamočil som pero do atramentu a zakrútil ním nad papierom. Ešte raz som ho zamočil,
         poštrkal vo fľaštičke, zakrútil nad polhárkom ešte raz a ešte raz. Chvíľu som čakal.
         Pokrútil som hlavou a složil pero.
Priškrel ma nesúlad. Akési všeobecné mrmlanie, ako keď sa židia modlia v synagoge. Jeden
         vykríkne, druhý sa mu ohlási a zasa mrmlanie. Krik sa stupňuje, hlasy idú dovysoka,
         gestikulovanie čím ďalej, tým prudkejšie. Čakáš, kedy si už pôjdu do vlasov…
Nikto nebol dosť dobrý a každý chcel byť najlepší.
Na príklad poslanec Dürich.
Mali sme zákon. Takzvaný Kijevský zápis. Podpísal ho za Československú národnú radu M.
         R. Štefánik a Jozef Dürich, za Sväz československých spolkov v Rusku jeho predseda Václav
         Vondrák a tajomník Ján Volf, za Slovenskú ligu v Amerike vyslanec Gustáv Košík.
Tento zákon hovoril, že „vzhľadom na zemepisnú rozptýlenosť československého živlu a na
         nevyhnutnosť jednotného politického vedenia, ako i vzhľadom na zvýšenie intenzity branného
         odporu i celkovej politickej akcie z vôle zahraničných Čechov a Slovákov i predákov národa
         tam za Karpatmi vynímajú sa z kompetencie organizácií československých veci vojenské a
         zajatecké, ako neodlučiteľné časti akcie diplomaticko-politickej, a odovzdávajú sa
         Československej národnej rade. Podpredseda Československej národnej rady p. Jozef Dürich
         prišiel do Ruska a je reprezentantom Národnej rady v Rusku. On je povolaný ako taký hovoriť
         menom tejto Rady a nech je pokladaný aj za reprezentanta československého národa v Rusku.“
         Atď.
Zákon bol jasný, ale ľudia nie.
Všeobecné mrmlanie.
Sväz mrmlal, že mu vzali najdôležitejšie veci, t. j. zajatecké a vojenské. Petrohradská
         opozícia mrmlala, že Sväz vôbec ešte jestvuje a pľuje do ich hrnca. Ktosi vykríkol, že
         Dürich povykonával v Petrohrade regiment hlúpostí a že chce zriadiť osobitnú, samostatnú
         Národnú radu pod „pokroviteľstvom“ a pri financovaní ruskej vlády. Obklopuje sa ľuďmi
         českej verejnosti antipatickými. Vymenúva za svojich spolupracovníkov figúry podľa receptu
         Priklonského, referenta československých vecí v ministerstve zahraničia, bývalého konzula v
         Pešti, nepriateľa prof. Masaryka a sjednotenia Čechov a Slovákov… Ministerská rada už i
         odhlasovala subvenciu… Neslýchané!… Je síce pravda, že vo všetkom závisíme od cárskeho
         Ruska, ale my chceme byť nezávislí. I peniaze by sa nám zišly, ale nie od Ruska, to by
         znamenalo kontrolu, a my ruskej kontroly nechceme… I to je pravda, že nás je v Rusku
         najviac. V Rusku by malo byť centrum vedenia, ale keď už toto centrum máme v Paríži s prof.
         Masarykom na čele, to, čo robí Dürich, je vbíjanie klina do jednomyseľnosti, znamená
         rozpoltenosť vedenia… V Rusku môže byť len filiálka Národnej rady. Tak, ako to označil
         Kijevský zápis… Ale už nie s Dürichom. To je zradca…
A reprezentant československého národa stáva sa nakoniec „rakúskym špiónom“.
Štefánik pracuje v Petrohrade na zriadení filiálky Národnej rady v Rusku a po Rusku
         chodia medzi Čechmi a Slovákmi Koníček a Štěpánek. Zle-nedobre na týchto. To sú
         predstavitelia cárskofilského smeru. Černosotenci! Dolu s nimi!
V Moskve bol rusko-slovenský spolok „pamäti Štúra“. Čert aby ho vzal! Čo? Štúra aby čert
         vzal? Prečo? Akej kaše navaril? Nasršený Janko Sršeň srší hnevom, dr. Markovič štúra:
         rozprášiť Štúra. To sú tam všetko gubernisti. Tí chcú zo Slovenska guberniu.
Vyslanec Košík nevie, čí je. Ako na americkej hojdačke: raz so Štúrom hore, raz dolu,
         raz na jednej strane, raz na druhej. Ako, kde a s kým je?
Sväz si nabral zo zajatcov spolupracovníkov. Z nich sa vyvinula organizácia: sbor
         spolupracovníkov. Sbor pracoval tak, že pílil konáre, na ktorých sedeli šéfovia Sväzu,
         zväčša ruskí Česi, aby si krky zlámali. Čo držia s Dürichom? A oni, chudáci, tiež nevedeli,
         kadiaľ by bolo lepšie: či sa držať za kabát Dürichovi, či za Štefánikov? Sú nestroviteľné
         jedlá pre zoslabeného, a takým nestroviteľným, teplým, z pece práve vyšlým čerstvým
         chlebíkom bol pre pánov šéfov Petrohrad so svojou mladou a teplou opozíciou. Aby ju
         porazilo!
Nábor vojska československého mal byť sverený generálovi Červinkovi. „Generál Červinka…
         Generál Červinka…“ začalo sa mrmlať… On má organizovať československé vojsko? Veď je to
         nepriateľ Čechov. Povedal na nich, že sú zčiastky austrofilovia a zčiastky absolútne nesúci
         na to, aby mali v rukách takú vážnu vec. To musí vraj robiť ruský generál. Totižto on. Nuž
         pravda. Preto intriguje proti Sväzu. Vytrhol pasus z Čechoslovana a chcel dokázať, ako
         mrzko píšu Česi o ruskom vojsku. Cenzor novín bol v pomykove. Musel poslať celý článok, aby
         sa ospravedlnil a dokázal, že je článok vlastne ódou na Rusko… Utopiť ho v lyžičke vody!
Tu zas Koutňák nadal sväzistom v Čechoslovákovi. Redaktorom je Paulů. Inšpiroval článok
         Paulů. Koutňák dostáva zaucho fyzické, Paulů mravné. Podpisuje sa proti nemu bojkotačný
         spis… Ľaľa! Alüre bánovské. To, ako kedysi, keď bánovskí fiškáli podpisovali proti mne
         spis, že pretrhávajú so mnou styky, lebo som bol nepriateľom maďarskej vlasti.
Prichádza Pavlů do Kijeva s nótou smierenia a s olivovou ratolesťou v zobáku. Darmo
         vyčkáva v hoteli Savoy na činiteľov zo Sväzu a fúka do svojej vreckovky. Neprichádza nik.
Papoušek, historiograf, čierny, tenký, sympatický mládenec, ma prekvapuje, že ma volá
         Paulů.
Utekám.
Večeral. Od tých čias, čo som ho posledný raz videl v Pešti ako redaktora, stučnel a
         oplešivel. Tučný červený krk nad golierom so slabo plnenou klobáskou v tyle. Otvorená,
         široká tvár. Okuliare. Taký dobre kŕmený a dobre odetý pán profesor. Sediačky mi podal
         ruku.
— Jožo nebol tu? — spýtal som sa.
Zasmial sa.
— Kde si nechal Filemona, ó, Baucis?… Nevieš?… Toho dnes ani s policajtom nenajdeš… Ani
         nebol, ani nepríde. Pretrhol tiež povrázok so mnou. Podpísal bojkotačný „manifest“ proti
         mne… Otrávený Sväzom… Tí páni ani inšie nevedia, len otravovať. Naničhodní, nerozhodní
         ignoranti, bez autority. Keby sme ich my nedržali v Petrohrade, nič by neznamenali.
Prehodil nohu a oprel sa o druhú stranu stoličky, vyťahujúc šatôčku z vrecka.
— Článok proti Sväzu bol uverejnený bez môjho vedomia, ale teraz ho už držím, lebo
         nemôžem utekať.
Rozvinul predo mnou všetky možné politické programy. Hovoril, že je i tá možnosť, že
         Čechy s Moravou pridelia Uhorsku s autonomiou a Slováci zostanú tak, ako sú… Koníček,
         Štěpánek atď. chcú mať gubernie. Hlupáci. Tomu by sa protivili všetci: Francúzi,
         Angličania, Taliani. Nedovolia nikdy, aby Rusko tak ďaleko zasahovalo. Rusko samo nestojí o
         nás. Jemu je prvou otázkou Carihrad. To nechápe ani dr. Kvačala, ani tí ozembuchovia v
         spolku Štúra.
— Náš prápor je jedine správny, — končil svoje politické výklady, — lebo len takto bude
         za nás Anglicko, Francúzsko, Taliansko.
Hovoril, ako čo by čítal z knihy. Raz rusky, raz česky, raz slovensky. Prechádzal z
         jednej reči do druhej hladko, bez prekážok, bez potknutia sa, nemiešal slová, češtinu s „ř“
         a tvrdo, ruštinu a slovenčinu mäkko. Mal som z neho radosť. „Z toho bude veľký človek“,
         myslel som si.
Od neho som sa dozvedel, že on to bol, ktorý mi dopomohol oslobodiť sa a dostať
         „propusk“ na Síbíri, označiac ma ako prekladateľa Puškina.
— Ďakujem ti vrele. I za tých tridsať rubľov, čo si mi poslal.
— Nie mne ďakuj, ale pečiatkam. Priložil som všetky možné pečate. Tie ťa oslobodily…
Hneď za ním mal prejsť cez Kijev Štefánik.
Boli sme ho pozrieť.
Nízky, s veľkou tvárou, bledým čelom, hrubým nosom, s rapinami okolo neho, múdrymi
         belasými očami. Bol v uniforme francúzskeho majora. Hovoril rozvažne, ticho, láskave a
         presviedčave. Spôsoby panské. Dojem svetobežca, ako by bol už stratil pod nohami svoju
         domácu pôdu slovenskú a zamenil ju celou zemeguľou. Čo bolo zpod Tatier, to mu bolo milé,
         ale malé, ako detská hračka, ktorú treba odložiť, lebo sme už vyrástli z detských
         nohavičiek a teraz sa robia veľké veci. Len nie malichernosti. Buďme veľkorysí.
Tento dojem potvrdzoval i tým, že sa nikdy nenanučil hovoriť správnou slovenčinou.
         Vravel po „nytránsky“, tvrdo.
Ja som s ním súhlasil, okrem zľahčovania reči; hovoril som:
— Veď celý náš doterajší boj s Maďarmi bol bojom len o „prostriedok“. Nástroj nám chceli
         vyrvať z rúk, ako sochárovi dláto, maliarovi štetec, rečníkovi jazyk, básnikovi slovo,
         národu jeho kultúru… Všetko „prostriedky“ na čo? Pre blahobyt? Spokojnosť?… Psychologicky
         to nepôjde nám, ktorí sme žili v znamení hesla „za tú našu slovenčinu“… Keď to má byť len
         nástroj, hovorme po nemecky alebo maďarsky, a celý náš odboj je nepotrebný…
Možno, že by sa bola rozvinula debata, ale ohlásili akéhosi potomka Veľkého Napoleona a
         či Bourbona. Vošiel vysoký a mohutný človek s ohorenou tvárou. Odporúčali sme sa.
Šli sme do redakcie. Tam bola schôdzka. Oheň na streche, dym a reči. Rečnil Žďársky:
— Čechoslovan má prestať. Bude sa nazývať Národnými novinami… Švihovský redaktorom
         nebude. Spytujem sa, prečo? Či preto, že je Čechoslovan už známy a vychádza sedem mesiacov.
         To je urážka. Nás redaktorov sa ani neopýtajú. Sme my tu novinársky papier, či čo?
         Navrhujem družstvo. My novinári ho prevezmeme. Odporúčam, aby sme v tomto smysle poslali
         Sväzu memorandum…
Prijíma sa. Ale je tu ešte jedna hrôza. Že vraj Paulů má byť komandantom celej
         československej tlače v Rusku. Ten napuchnutý namyslenec!
A ešte jedna hrôza: Štefánik má byť arbitrom v spore Paulů contra Sväz. Nechceme
         Štefánika za arbitra! Aký arbiter? To by bolo krásne! Sám povedal, že mu je Paulů osobným
         priateľom, a popredku usudzuje, že vyčnieva o hlavu zpomedzi ostatných. Nechceme Štefánika
         za sudcu!
Prichádza Košík s Vladimírom Hurbanom s peknou myšlienkou: založiť osobitný slovenský
         časopis. Celkom rozumne dôvodia: … Dvaja Česi nás zacláňajú, a keď sa nám podávajú
         Slovenské hlasy ako príloha Čechoslovana, to nám podávajú i tieto Česi a pre Slovákov sa
         stanú českými hlasmi. Slovák k Čechovi nemá ešte dostatočnej dôvery a lepšie bude, keď
         osobitné Slovenské hlasy povedia, že chceme jednotu s Čechmi…
— Nie, na nijaký prípad nie, — prostestujú Vondrák a Tuček, — to by bol separatizmus.
— Zasa separatizmus, — hnevám sa v duchu. — Všetky blchy, čo nosíme v košeliach, budú
         separatistické. Ako sa opovážime osobitné blchy nosiť? To je proti jednote.
Tu zas dr. Hojo kričí odkiaľsi z Moskvy, že nás Slovákov i tu v Rusku môžu viesť len
         takí Slováci, ktorí boli v Uhorsku uznaní za vodcov.
— No, reku, hneď si dáme doniesť Dulu. Ten musí doma rečniť, ako statočne bojujú Slováci
         za svojho milého kráľa a drahú uhorskú vlasť, aby „popeluška slovenčina“ bola uznaná. A my
         tu musíme predsa kričať, trúbiť, bubnovať, delami strieľať, aby sme presvedčili, že
         statočný boj za kráľa uhorského je nestatočnosť, vernosť k nemu nevernosť k našej veci,
         držanie prísahy nectnosť a zrada ctnosť. Tamtí doma sú zakríknutí. Vopchali sa do svojich
         dier. V nich mlčia a sa trasú. Práve preto naše slová tu nesmú sa pučiť od lojality. Nesmú
         byť podlé a okrúhle, ako nula, hotová sgúľať sa pod nohy Maďarom, aby ju odkopli a zahučali
         nám do tvári: „Gyáva népnek nincs hazája!“ Nie ti je dosť Štefánik?…
Ale mojou úlohou bolo písať a vzal som teda zasa složené pero do ruky a písal som.
Bolo so mnou tak, ako v známej anglickej anekdote. Akýsi kupec v Anglicku, menom Abel,
         dal si na firmu Abel. Čítali to ako Ebel. Dal si Ebel. Čítali to ako Eibel. Dal si Eibel.
         Čítali to Ajbel.
Pochválil som Kijev. Čítali to ako „Hanba Petrohradu“. Chválil som Petrohrad, čítali to
         ako „Dolu s Kijevom“. Chválil som Pavlůva, čítali to ako atentát na Sväz. Chválil som
         Vondráka, bola to bomba na petrohradskú opozíciu. Videl som starého pána Düricha, chudého,
         so šedivými vlasmi a bradou, ako stál v hoteli Praga sám, opustený, nik k nemu nepodišiel.
         Bolo mi úzko okolo srdca. Pozastavil som sa na honbe proti nemu, čítali to ako zradu proti
         československej veci. Chcel som byť šetrný oproti spolku Štúra, čítali to, že som
         gubernista. Hovoril som, že je osobitný slovenský časopis potrebný, hneď sa našli, čo to
         čítali: „Aha, separatizmus!“ Písal som, že Slováci chcú to a to, už to šlabikovali tak:
         „Samozvanci! Čo tí hovoria v mene národa?“
A keby som bol napísal, že v tomto nesúlade mi je jasné len to, že každý chce svojmu
         národu iba prospieť, len smery a metody sú rozličné. I Dürich, i gubernisti i štúristi, i
         sväzisti i petrohradská opozícia chcú vymaniť národ zpod politického područia Nemcov a
         Maďarov. No, a že gubernisti by nás chceli do područia Rusov, to už radšej k Rusom, ako k
         Nemcom a Maďarom, a že i Rusko sa zmení, nebude vždy na čele cár-diktátor, bude ústava,
         hľa, už je duma, voľby atď… To by boli povedali: „Aký je to limonádový, sentimentálny,
         bezcharakterný novinár? Novinár musí prepichnúť každého svojím perom, kto nesúhlasí s jeho
         presvedčením. Musí byť jeden plán, jeden smer! A toto? Hotový cárista, černosotenec!“
Zhrozil som sa a nenapísal podobný článok. Vyšiel mi zpod pera tento epigram:
Čože je to za robota?
Jeden čihí, druhý hota.
K oju, k oju, kone čierne:
prasknú uzdy, prasknú štverne,
a to ešte v časy také,
keď je po osi voz v mláke,
a to v takom okamžiku,
keď je národ na vozíku.
Nie je na to statok statkom,
aby vždycky hádzal zadkom.
Ale ani tu som nemal pravdy. Národohospodársky možno, ale politicky rozhodne nie.
Len tráva rastie potichu. Aspoň my ľudia to nepočujeme. Ale ona je na to, aby ju
         pokosili. Keď sa dom stavia, cieľ je jeden: postaviť dom, aby stál. Čo pri takomto stavaní
         kriku, lomozu, svárov! A práve v tomto kriku, lomoze a svároch je súlad stavebného procesu.
Prišiel teda filozof a povedal:
— Demokrace, toť diskuse.
Toto je pravda. Ale i ja mám pravdu, keď poviem, že to my po anglicky čítame takto:
— Vaďme sa, to je demokracia.
*
Nechajme demokraciu, nech dišputuje, a kým sa „páni“ vadia, radšej pripomeniem
         humoresku, ktorá sa so mnou prihodila. Je stará, ale pre mňa bola vtedy nová. Škoda, že
         bude zasa reč o topánkach a kepeni. Nemôžem zato. Popri národných otázkach sú vždy i také
         všedné a životné otázky, ako: čo si obuť a čím sa odieť?
V Rusku sme svätievali všetky duplované sviatky duplovane: naše a ruské. Na Sibíri roku
         1915 som, ako známo, oslávil naše Vianoce „extraguľášom“ za 15 kopejok a erárnou teplou
         vodou s jedným zemiačkom pre desiatich — zadarmo. Na pravoslávne Vianoce nám dali pôstnu
         rybäciu polievku, ktorá iba smrdela rybou.
Roku 1916 zastihly ma Vianoce v Kijeve. Naše Vianoce boly i tu pre mňa smutné. Nik si
         ich nevšimol. Lial sa dážď. Prišiel som z redakcie okolo štvrtej popoludní. Izba nekúrená.
         Sadol som si za stôl a pozeral von oblokom tak, ako sa často pozerá v myšlienkach — do
         sveta. Mrkalo. Pred oblokom sa černely pokrivené konáre stromov v neďalekom sade. Naproti
         za sadom v jednom z oblokov vysokého domu svietila lampa, pod ňou čosi bieleho, prikrytý
         stolík, okolo neho neurčité, bledé škvrny, tváre. V mojej izbe ticho, len v susednej náš
         domáci pán kedy-tedy klepol sčítacím strojom a kvapky dažďa na oblok. Lampu som ani
         nezapálil. Ľahol som si na posteľ a žiadalo sa mi prespať celý Štedrý večer.
O trinásť dní neskoršie ruské Vianoce začaly sa tiež chmúrne, ale nakoniec ma
         rozveselily.
V Kijeve sme mali mnoho ruských Čechov, ktorí boli pravoslávni, a keď i neboli, svätili
         s Rusmi. Niektorí z nich nezabudli v tento krásny večer na svojich opustených, domácej
         viery držiacich sa krajanov.
Mňa pozvali na večeru do Červených a v prvý sviatok na obed do Živockých.
Práve som ležal. Nie od choroby, ani nie z lenivosti a ani som nedospával prebdelú noc.
         Príčina bola v topánkach.
Jaroslav Hašek, humorista, chodieval tiež do redakcie Čechoslovana, ale obyčajne v noci,
         aby si vystrel údy na niektorom redakčnom stolíku a složil svoju hlavu na nejaký balík
         novín, akých sa tam dosť povaľovalo. Zriedka sme sa stretli s ním. Hovorili o ňom, že pije
         a robí škandále po krčmách, ale že píše znamenité, veselé rozprávky. Neviem, čo sa mohlo
         stať, v istý čas sme ho vídavali v redakcii i cez deň. Chodil vo vojenských šatách s
         bledou, nafúknutou tvárou, s malými očkami nad okrúhlymi lícami; bola to tvár taká akási
         ženská, na ktorej chlpy nerastú, ja aspoň som mal taký dojem. Každému, kto sedel alebo
         prišiel do miestnosti, hľadel na nohy. Baganče mal zlé. Zdalo sa mi, že z jednej kýva na
         mňa veľkým prstom.
— Ty, brat, ty máš ešte jedny topánky, — chytil ma raz.
— Ako vieš?
— Včera si bol v bagančoch, a dnes máš civilné.
— Pravda.
— Ja by som si tie baganče kúpil.
— Dobre.
Tak moje šnurovacie veľké topánky, čo mi daroval rakúsky Červený kríž v Berezovke za
         Bajkalom, na ktoré som si vo Voroneži nechcel kúpiť galoše, hoci mi skoro len pod tou
         podmienkou dávali izbu, prešly do majetku Haška.
Bola to odo mňa ľahkomyseľnosť. Nie preto, že som mohol vedieť, že od Haška nedostanem
         kopejky, to som konečne i vedel, ale preto, že ako bývalý vojak nemyslel som na rezervu.
         Život je boj a v tomto boji sa i topánky derú. Mal som už len jedny a prišiel čas, že som
         si ich musel dať opraviť.
Odniesla ich naša stará obsluhovačka Šúra, vždy so šatkou na hlave, zakrútená, ako by ju
         zuby bolely, s vlniakom na pleciach, taká Polonemka, Polomaloruska, Polopoľka, ani v jednej
         reči sa nemohla poriadne vysloviť, ale úctivá, v službách ochotná, ako sa vravieva.
Mohol som si kúpiť nové, ale to by ma bolo stálo so 30 rubľov. Mohol som mať i
         lacnejšie, ale to by som bol musel stáť aspoň deň vo chvoste za „kartočkou“ na topánky a
         druhý deň už s „kartočkou“ zasa vo chvoste za topánkami. Aby som sa na nivoč nedoniesol,
         mohol som si 30 rubľov i požičať. Možno, že by mi ich bol požičal Živocký, ale možno i nie.
         Možno, že by mi bol dal „foršus“ Švihovský, ale možno, že i nie. Jožo Gregor by mi ich iste
         bol dal, ale nemal. Vždy bolo tak, že najradšej dávajú tí, čo nič nemajú. V týchto
         okolnostiach videlo sa mi najjednoduchejším a najlacnejším ľahnúť si do postele a v nej
         vyčkať, kým mi „sapožnik“ neopraví boty.
Ležal som deň. Topánky nedoniesli. Poznajúc ruskú rýchlosť, nevšímave som čakal, že na
         druhý, keď nie na druhý, tak na tretí deň budú topánky tu. Na štvrtý deň mala byť večera,
         na piaty obed. Času dosť.
Na tretí deň som sa znepokojil.
— Nože, Šúra, zabehnite k Fomovi, aby mi tie topánky poslal.
Šúra šla, ale len pred večerom mi zvestovala, že topánky nedoniesla.
— Tu je vašich osem rubľov, — povedala akosi zmätene.
— Nechajte. Pôjdete teda zajtra ráno pre ne.
— Foma hovorí, že topánky skapaly, — zašeptala chripľave a zdĺhavo smrkala na jednu
         dierku tak, že sa jej nos skrčil. — Foma vraví, že ich opravil a dal chlapcovi, aby ich
         zaniesol. Ani topánok, ani chlapca niet.
— Pre Boha! Kam ich zaniesol chlapec?
— Veď vravím: aj chlapec sa stratil.
— S topánkami?
— S topánkami.
— Krádež! — vykríkol som a skočil s postele. — Hneď sa oblečiem a idem sám. Zavediete
         ma.
Ale som si hneď zasa sadol. V punčochách nepôjdem. Chvíľku som premýšľal a opätovne
         skočil. Prešiel som ku skrini a otvoril som ju v nádeji, že sa stane zázrak. Visely tam
         Hraškom darované letné pásikované šaty, visel tam aj Ivanom Daxnerom vo Voroneži mne
         obetovaný zimný, tuhobelasý oblek. Videl som sa v pudle, tak sa leskol. Bola tam ešte i
         rakúska vojenská blúza, ale za Pána Boha, za milého Pána Boha, za Krista Ježiša Pána a
         Spasiteľa nebolo tam ani papúč.
— Viete čo, Šúra, — povedal som energicky, zatvárajúc skriňu, — choďte ešte raz a
         povedzte, že podľa práva a zákona na celom svete, teda i v Rusku, „sapožnik“ je za moje
         topánky zodpovedný. Alebo topánky, alebo dvadsať rubľov škody.
Odišla. V rozčúlení som do polnoci nemohol zaspať a po polnoci sa mi vo sne zdalo, že
         behám bosý po Kreščatiku.
Ráno prišla Šúra.
— Ani počuť nechce. On má vraj škodu, a nie „gospodin doktor“. Jeho bol vraj materiál a
         aj práca mu prepadá. To je osem rubľov… Vy, „gospodin doktor“, máte vraj svoju škodu znášať
         a on svoju. To je, hovorí, po kresťansky.
— Po kresťansky je: nekradnúť! — zahrmel som na Šúru. — Ja nemusím ani veriť, že chlapec
         stratil topánky… Čerta! Váš „sapožnik“ ich ukradol a prepil. Zlodej akýsi! Hneď idem k
         „mirovomu“, on mu ukáže!
Lenže choď k „mirovomu“ bez topánok.
— Šúra! Choďte k nemu ešte raz a povedzte mu, že ho dám zavrieť, ak mi topánky nepošle.
Čakal som netrpezlive. Šúra sa vrátila okolo jednej popoludní.
— Keď „mirovoj“ rozkáže, vraj zaplatí, inak nie. Ale i pán nech zaplatí jeho škodu.
Rozprestrel som ruky a spustil v rezignácii:
— S durakom ničevo nepodelaješ!
— Imenno, — zachytila Šúra.
— Zbojník! Hneď sa oblečiem a pôjdem sám.
Ale nech sa ti už raz páči — prejdeš i bosý po blate a vode… A ten Jožo tiež vždy krky
         láme, len domov nepríde. Kde trčí? Zasa zavesil sa niekomu na pazuchu alebo opätkami búcha
         v Prage… Požičal by mi svojich bagančov. Mohol by aj on zajsť k tomu lúpežníkovi… Čo s
         takouto sprostou babou? Ľahko s ňou vybabre taký prebíjaný šuster.
Nikdy som si nemyslel, že môže byť človek taký bezbranný, taký úbohý bez obuvi. Nikdy by
         som nebol veril, že jedny mizerné topánky môžu urobiť človeka šťastným. Keby tak táto
         mrzká, hlúpa Šúra teraz držala moje topánky v rukách, vybozkával by som ju. Veď bozk by bol
         znamenal ruský Štedrý večer u Červených, pôstnu polievku, kašu, ryby, jablká-myšianky, čaj,
         viržínky, pivo, dobrú spoločnosť s Dýmom, Žďárskym, Jožom Gregorom, a na druhý deň u
         Živockých parádny obed, najprv zákusky: sviňacinu, šunku, víno a potom skutočné jedenie s
         polievkou, nejakým tým zajačkom a „sladkým“, čiernou kávou… Domáca pani, rodená Srbka, by
         hrala na klavíri ruské romance, a kým by sme my spievali, podával by sa zasa čaj, koláčiky,
         torty, orechy…
Spasiteľné bozky vystaly. Šúra stála predo mnou bez topánok. Srdce mi stískalo a tupo
         som hľadel na babu s hlavou vlniakom obkrútenou, širokými bokmi, hrubými nohami, na súkenné
         papuče s remennou podošvou, s rozťahanými „cúgmi“ a ušami na nich.
Hop!… A čo, keby mi tak Šúra požičala svoje nedeľňajšie topánky. Možno, že by mi boly
         dobré… Veď sú to nožiská dedinské, sedliacke, ako sa u nás hovorí, „čapty“.
— Šúročka, — začal som nežne, — pôjdete dnes do kostola?
— Akože.
— A zajtra?
— Akože.
— A za čo by ste zostali doma?
— V peniazoch?
— V peniazoch.
— Tak za päť rubľov by som sa ani nehla.
— A čo si vy na sviatok obúvate?
— Čižmy.
— Ukážte.
Doniesla ich. Pekné čižmy. Skoro celkom nové. Tvrdé, lesklé sáry, parádna harmonika na
         nich, dobré, nie veľmi hrubé podošvy, na opätkoch namiesto podkovičiek guma, také
         popanštené, mestské, ani nesmrdely.
— Požičiate mi ich?… Vy ste i tak vinovatá. Vy ste zaniesli moje topánky k Fomovi.
Šúra sa rozchichotala, až sa jej plecia triasly a brucho skácalo. Pár očných zubov sa
         zabelelo v jej prázdnych, otvorených ústach.
— Dám vám rubeľ.
— Teda spolu šesť aj so zajtrajškom.
— Dobre.
Ale čižmy nedajbože obuť. V harmonike sa mi noha zastavovala.
— Nakrivo obúvate, — poúčala Šúra. Narovnal som si nohu, chytil čižmu za obe uši a šup
         do diery. Päta len nepustila. Šúra obskakovala okolo mňa a radila mi so smiechom:
— Obúvate pravú do ľavej.
— Nesmejte sa, Šúra. Viem, čo sú čižmy. Už ako chlapec som nosil poľské nohavice s
         čižmami.
Vyzul som čižmu a praštil ňou o zem.
— Šúra! Dolu papuče! Vy ste vinovatá. Oprobujem tie.
Papuče mi boly dobré. Spustené nohavice celkom krásne zakrývaly vyťahané „cúgy“.
         Zaprášené nosy papúč sme očistili, vyleštili. Bolo vidieť, že kedysi boly lakové.
„Len nohavice nebudem smieť veľmi vyťahovať. Nohy dáme pod stoličku do kríža, postavíme
         si nohy na prsty, ani čert nezbadá“, rozmýšľal som, kochajúc sa v nich.
— Šúročka, milá, požičiate mi ich?
Milá Šúročka mi ich požičala. Šli sme najsamprv k obuvníkovi Fomovi.
Boly štyri. Uličné lampy už horely. Okolo ich svetiel okrúhle tienidlá riedkej žltej
         hmly. Dlažby sa lesklý ako leštené topánky. V obchodoch už hasili a zavierali. Našli sme sa
         v špinavom, zablatenom dvore a popri stene prišli k nízkym dreveným dverám. Šúra zabúchala,
         potriasla kľučkou, oprela sa plecom do dverí, potisla, ale dvere nepustily. Zavreté.
— Môžeme do Troch kráľov klopať, — povedala.
Chcela ma tým ohromiť, ale ja som sa celkom dobre cítil v jej papučiach. Boly mäkké,
         teplé, pohodlné.
Vyňal som dva ruble.
— Tu máte, Šúročka. Po Troch kráľoch vám papuče vrátim, — a už som sa i driapal s
         Krutého spusku na vŕštek, odtiaľ na Kreščatik, s Kreščatika Funduklejevskou na Vladimírsku
         pomaly k Červeným…
*
Nešťastie nechodí samo ani v Rusku. Bieda za biedou stojí tu ako staré ženy v „očeredi“.
         Odbavíš jednu, prichádza druhá, tretia.
Po topánkach, ktoré mi „sapožnik“ ukradol, namiesto toho, aby ich bol opravil, a len-len
         že som za to nemusel ešte platiť odškodné za podošvy a prácu, prišiel rad i na môj
         drahocenný kabát.
Krátky, milý zimníček, ktorý som doma nosieval do voza na dedinu. Ešte som sa mrzel na
         ženu, že mi neposlala dlhý, mestský. Ale som sa uspokojil a nakoniec bol rád, že som mohol
         shodiť svoj červenkastý „križiacky“ kepeň, rozpustený na raglán, v ktorom som bol ako
         Rakúšan, kdežto som chcel silou-mocou byť ako Rus.
Rusi sú najzimomravejší národ. Tu sa musí každý podobať medveďovi, aby mu bolo teplo.
         Ani v Kijeve to nešlo bez šuby, podšitej nejakou kožušinou. Dal som si teda prišiť aspoň
         karakulový golier a kúpil som čiernu karakulovú čiapku. K tomu mal som už nové topánky a
         galoše, obrovské rukavičky, krátku fajočku do úst a aj klapne na uši, pri čiapke ináč
         celkom nepotrebné. Kto si ma všimol, nebol by povedal, že som to ja, spoluredaktor
         slovenskej časti svetopovestného Čechoslovana. Skôr by bol tvrdil, že som nejaký bankový
         direktor, keď i z chudobnejšej banky, ktorému síce nestačí na kožušinovú podšívku a dlhú
         bundu, ale stačí na kožušinový golier a aspoň krátky, po kolená zimník.
I miestnosť, kam sme chodievali, bola panská: Hotel Praga. Prichádzali sme sem, pravda,
         len na kávu. Na obed alebo večeru šli sme len vtedy, keď nás niekto zavolal, ak sľúbil, že
         i zaplatí, čo sa stávalo veľmi zriedka. Sami od seba sme si trúfali len kedy-tedy po
         dvadsiatom v mesiaci, keď sme dostali plat, tak raz, dva razy, na boršč s kyslou smotanou,
         na kotlety s praženými zemiačkami a mrkvou, na sudaka alebo na nejaký ministerský šniceľ.
Veľká, jasná sieň s ohromnými oblokmi na Vladimírsku ulicu, záclonami, plyšovými
         kanapkami pri stenách, stolíkmi bielo prikrytými s elektrickými lampôčkami. Veľký luster.
         Čisto, príjemne, teplo. Keď som vchádzal, vše som si mimovoľne nahmatal peňaženku, či ju
         mám pri sebe, aby som mohol i zaplatiť, čo strovím, napravil som si golier, nákrčník,
         pozrel som si na ruky, či ich nemám špinavé, so smútkom za nechtmi, a pomyslel som si, že
         som sa dnes nekúpal. Také jemné obecenstvo, distingvované, tiché. Hovorilo skoro šeptom,
         ako by konšpirovalo alebo očakávalo prinajmenej samého hosudara. Len domáci Česi sa voľne
         pohybovali, pili svoje pivo, politizovali, šach hrali, a čo ťa myklo už na tichosť
         naučeného, bolo ich hlasité „šech!“, „šach!“ a ešte hlasitejší „mat!“, hrkot sváľaných
         figúrok, ich hrmotné stavanie, klepanie skáčúceho koníka a kedy-tedy malá dišputa, smiech
         nad zlým krokom.
Obsluhovaly nás Lotyšky. Všetko driečne, mladé a, ako sa vravelo, nedotknuteľné
         dievčatá, ale veselé a vždy usmiate, okrem najkrajšej, ktorá mala vlasy ako slama, s bielou
         tvárou. Táto „biela labuť“ vždy chodila vážna a akási ustarostená.
Sem sme teda chodievali a pri káve zaujímali naše redakčné stanoviská k rozličným
         otázkam. Otázok bolo mnoho, preto sa i často sedávalo v Prage a pilo toľko kávy. My sme
         obyčajne mali problémy už riešené, keď si vedúci činitelia ešte na nich lámali hlavy.
         Neprišli sa nás opýtať, a preto sa veci často ináč riešily, ako sme si to my predstavovali.
         Aby sme sa utíšili, šli sme zasa len na kávu. Tak sa stalo, že sme viacej sedávali v
         kaviarni ako v redakcii.
Zpočiatku som sedával v svojom krátkom zimníčku, totižto najprv v ňom, a keď mi bolo
         teplo, tak na ňom alebo vedľa neho, aby mi neušiel. Prehodil som si ho na operadlo stoličky
         a oprel som sa oň, ako o verného druha, alebo aspoň ruku som položil na jeho vatované
         plece, niekedy som si vzal jeho rukáv, do ruky, len aby cudzia ruka nevošla do rukáva. Nič
         strašného, však? Len skrytá nedôvera oproti svetu.
Ale Rusi sú v niektorom ohľade veľmi delikátni. Podá ti ruku taký Rus — rozumie sa,
         strhne rukavičku. Náš občan ti podá rukavičku, i keby bola boxerská. Ide po dlažbe taký
         delikátny Rus a ani si nezapíska, ani nezanôti, ako u nás — rovno do uší, že sa strhneš.
         Rus fúka dym cigarety nad hlavu a dym rozháňa rukami, aby ťa nedusil; u nás vyfukujú
         najsmradľavejší dym akurát pod nos a do očí, že zaplačeš. Nám v Solovcovskom divadle
         nechceli veriť, že máme lístky na prvé miesto v parteri, lebo sme neboli v čiernom, a Jožo
         Gregor sa priveľmi opieral na svoje lakte o zábradlie, nadstavujúc dlane za uši, aby lepšie
         počul. Chodiť v zimníčku do elegantnej kaviarne a jedálne sa tiež nesvedčilo. Videl som, že
         si hostia nechávali kabáty v predizbe na vešiakoch, i galoše si vyzuli a tak vchádzali, ale
         moja nedôvera aká bola tichá, taká bola veľká.
Ktosi ma i upozornil:
— Môžu to brať ako urážku, ako čo by sem chodili ľudia, čo nemajú svojich kabátov.
— Títo majú, ale tí von nie, — namietal som.
— V Rusku majú všetci. Videl si ty Rusa bez zimného kabáta?
Pozrel som cez oblok na ulicu. Skutočne. Ako čo by menažeriu divých zverov boli
         vypustili. Tam líška, tam medveď, tam divý baran, zajac, mačka a čo ja viem. Papachy ako
         pol chalupy. Ešte i galoše u dám boly srstnaté.
Od tých čias som si nechával svoj zimníček na klinci. Čiapku s rukavičkami som mu
         vstrčil do vrecka i s klapňami na uši, fajočku som z neho vytiahol a galoše pekne-krásne
         sobul. Ale z opatrnosti som si ho vše zavesil k nejakej šube s panskou podšívkou. Myslel
         som si, že ak má dostať niektorý zimník nohy, to ich skôr dostane šuba kožušinou podšitá, a
         nie môj vatou podšívaný kabátik. No i pri tejto opatrnosti vychádzal som často z kaviarne
         do predizby a pozeral, či je zimníček pri šube; ak šuby už nebolo, prevesil som ho k inej k
         vôli lepšej spoločnosti a istote. Zimníček visel skromne a ticho, ani sa nepohol.
         Uspokojený vracal som sa. Po čase mi už ani neprišlo na um, keď som ho nachádzal medzi
         ostatnými kabátmi. Zdalo sa mi celkom prirodzeným, že keď som ho raz zavesil, musí i
         visieť.
Ale raz mi zamihaly oči: kabát nevisel na tom klinci, na ktorý som ho zavesil. Nevisel
         ani na druhom, ani na treťom, ani na tridsiatom. Mráz mi prešiel po chrbte. Začal som
         prevracať všetky kabáty, či pod niektorým nebude. Nikde. Ohmatal som vešiaky desať ráz.
         Nič. Pozrel na dlážku, či nepadol s klinca? Nie. Neviem prečo, myslím v zúfalstve, zdvihol
         som oči k povale, či azda nevylietol a nevisí na lampe? Na chvíľu som sa potešil tým, že sa
         mi to azda len sníva, a hneď sa zobudím v zimníku. Ale Jožo Gregor tam stál obďaleč v
         svojej životnej veľkosti a kašľal tak nahlas, že to nemohol byť sen. Čakal na mňa. Premeral
         som ho očami, či si zo žartu neobliekol môj kabát. Bol oblečený v strakavom prechodnom s
         gombičkami-invalidkami. Vrátil som sa do siene, kde som sedel, či je kabát nie tam, hoci
         som vedel iste, že som si ho sobliekol a zavesil. V sieni, pravda, ani chlpa po ňom. Ani na
         hosťoch nebol. Stratil sa. Zmizol. Ukradli mi ho i s čiapkou, s rukavičkami a klapňami na
         uši. Bol som zasa holý, ako kedysi na Sibíri. Nový Akakij Akakijevič.
Blyslo mi mysľou, že už keď som šiel do Pragy, mi zima líca sťahovala, uši mrzly a nos
         sa mi lepil. Bol aspoň dvadsaťstupňový mráz. Na námestiach horely vatry a dym sa valil,
         kde-tu blčaly rozžiarené veľké železné pece.
A chýlilo sa k večeru. Mráz len pribral na sile…
Stál som v predizbe, ako čo by som bol tiež primrzol. I reč mi zamrzla. Nedajbože slova
         vypustiť z úst.
— Čo stojíš? Poď už! — náhlil Jožo.
— Kabát mi odvialo, — vybľabotal som po dlhej pauze.
— Ale čo!
— Odvialo.
— Dobre si pozrel? — začal sa prehŕňať v kabátoch.
— Dobre. Ani nepozeraj. Už je tak. Len to mi je divné, pozri, aké krásne šuby tu visia…
         Líška, hen bobrová, tam skunks… Akurát môj ti vezme.
Jožo, dobrá duša, ma začal potešovať, že to bude iste len mýlka. Vráti sa, kto vzal, keď
         zbadá omyl, odovzdá… I hotelier Mencer je zodpovedný. Musí kabát nahradiť.
— Ale do tej zimy takto nemôžeš. Prebehnem pre tvoj križiacky manteľ. Ty tu počkaj. I
         tak musíš. Až hostia odídu a kabát zvýši, bude tvoj.
Zadržal som ho, hodiac rukou:
— Neustávaj sa.
Predsieňou prešiel Živocký. Vysoký na dva a široký na jeden meter. Za ním šiel Mencer,
         nájomník hotelu Praga. Nízky, tučný, bruchatý, nesiahal Živockému ani po plecia. Zbadali,
         že stojíme v predizbe, ako čo by sme sa o niečom radili a nevedeli si rady. Môj nos bol
         akiste dlhší ako obyčajne, brada mi spadla na kravatu, medzi obočím stĺpik a na čele
         všetkých sedem vráskov. Jožo pozeral na mňa v útrpnosťou. Chytil Mencera pod pazuchu a
         dobromyseľne mu začal vykladať, že má v šatni neporiadok, že tak a tak, kabát ukradli a
         tuto, doktor, nemôže odísť. Bude treba postarať sa mu o nejaký kabát.
Mencer frkol nosom. To znamenalo smiech, a taký smiech, vieme, čo značí. Znamená: Komu
         ukradli kabát? Vám, či mne? Mne nie, ale vám, teda, prosím, bude vašou starosťou hľadať
         zlodeja. Vám sa stratil kabát, či mne? Vám. Už i príslovie hovorí: Kto si stratil, nech si
         hľadá. Vy nemáte kabát, či ja? Vy. Vaša starosť.
— Vy ste zodpovedný zaň, — podotkol som, — u vás sa krádež stala. Vo vašej šatni.
— Ľutujem, — opáčil Mencer nemilosrdne, — ale ukradnú vám v mojej jedálni hodinky, môžem
         byť ja zodpovedný?…
— To je iné. Hodinky boly v mojom vrecku…
— Povedzme, že ste ich vyložili na stolík…
Bola by sa vyvinula právnická dišputa, ktorá by bola potrvala možno i do rána, keby sa
         nebol zamiešal pán Živocký.
— Ja mám líščiu bundu, požičiam vám ju, kým zakončíte svoj proces.
Pozrel som na obra. Do dvoch metrov chýbalo mi len 26 cm. Čo sa šírky týče, povedzme 10.
— I pinč vám požičiam, — pokračoval veselo pán Živocký.
Odvrátil som sa od cynického Mencera, zakončil dišputu a dal svoju ruku do medvedích rúk
         Živockého na znak prijatia oferty a vďaky. Na srdci sa mi trošku obľahčilo. Predsa sa len
         najdú dobrí ľudia.
Dlho sme čakali, kým doniesli bundu a pinč. Pinč bol už trošku zelenkavej farby, stuhy
         na okraji zamastené, kde-tu zahojená jazva z predošlých bojov a vrásky predošlého búrneho
         žitia, ale stál mi dobre, či som ho posotil do tyla, či pritiahol k nosu. Bunda bola veľká.
         Siahala mi po členky. Možno, že som ňou i chodník zametal, ale to nebolo isté: neobzeral
         som sa. Isté bolo, že som si konce nôh nevidel, ale nehľadel som. Plecia mi svisly k
         lakťom, ruky sa mi končily niekde niže lakťov a boky som si mohol krídlami duplovane
         chrániť. Zárez na chrbte začínal sa kdesi pod mojimi kolenami. Ničevo! Bolo aspoň teplo.
Jožo chválil, aký som pán. Živocký sa zprvoti skoro zašiel od smiechu, ale potom celkom
         vážne povedal:
— Ani som nevedel, že je ešte taká dobrá.
Večer sme šli do kaviarne na Fundeklejevskú s úmyslom, že o ôsmej pôjdeme do divadla.
Pri elektrickej lampe ma „gorodovoj“ zastavil.
— Kuda?
— Počemu?
— Kuda? — zopakoval otázku, neodpovedajúc na moju.
Príčina bola teda vážna.
— V kofejnu… Počemu? — zopakoval som otázku i ja, nech vie i policajt, že je to nielen
         tak ľudí pristavovať.
— Kde vy vziali vot etu šubu?
— Kakoje vam dielo?
— Idite so mnoj.
Jožo začal vysvetľovať. Živocký ho zastavil, odtisnúc ho jednou rukou, druhou odstránil
         policajta, odvrknúc mu zvysoka, chladno a krátko:
— Šuba moja. Pajďom!
Nech nie Živocký, na moj’ dušu, ešte ma zavrú, že som bundu ukradol.
Kto má škodu, o posmech nech sa nestará. V kaviarni ma čakalo ešte jedno prekvapenie.
         Keď som bundu vyzliekol, bol som ako mladá líška. Všetka srsť starej líšky mi zostala na
         kabáte. Len-len že som neodbehol na štyroch. Za tri dni som ju nemohol skefovať…
*
Zima sa pomaly končila. Čas bol premenlivý. Raz desať stupňov mrazu so štipľavým
         severákom v slnečnom dni, druhý raz odmäk a desať stupňov tepla. Na starý, zožltnutý sneh
         nachumelilo nového snehu. Sanica sa obnovila. Zametači s lopatami sa zasa vyrojili a ulice
         boly plné cvengu. Nie nadlho. Zafúkol južný vietor, slniečko, odmäk. Sane zamenili kočmi.
         Cesta zvodnatela. Snehové kopy vedľa dlažieb zasa očernely a so dňa na deň boly nižšie. Už
         bolo vidno chodcov s jednej strany na druhú.
Prišlo Jozefa. Neusmieval sa ako doma v tento čas. Ležal a kašľal. Mal nádchu a
         zapálenie hrdla. Proti zvýšenej temperatúre prikladali mu studené obkladky a on vrešťal na
         celý Kijev.
Slovom, zápas ostražite, ale iste prichodiacej jari s urputnou a pred agoniou zúriacou
         zimou.
Borba v prírode. Borba medzi ľuďmi. V Petrohrade vypukla revolúcia. Noviny písaly, že
         Rusi zaujali Petrohrad od Nemcov, ktorí vraj tam robili neporiadky, aby vyvolali revolúciu
         a aby potom mohli uzavierať osobitný mier s Ruskom. Ale zvíťazili Rusi, Petrohrad je v
         rukách revolucionárov.
V Kijeve pri jarných potôčkoch červené prúdy ľudí. Pri miznúcom snehu červená farba, ako
         čo by boli všetci rozkvitli. Manifestovalo sa. Ukrajinci, Poliaci, Židia, s krikom, hudbou,
         spevom, nápismi. Mítingy. Reči. „Da zdravstvujet svobodnaja Rossija!“ Na stenách a plotoch
         samé „vozvania“, rezolúcie, pozdravy, memorandá. Vremennoje praviteľstvo s profesorom
         Miliukovom.
I u nás stíhala porada poradu, schôdzka naháňala schôdzku. Ako keď sa deti hrajú na
         naháňačku. Raz ten, raz ten chytal. Raz funkcionári Sväzu, raz sbor jeho spolupracovníkov,
         raz tajná čierna ruka, raz Sväz novinárov, raz Slováci, raz Poliaci, raz dôverná stolová
         spoločnosť.
Štefánik, urobiac plán na zriadenie odboru Československej národnej rady v Rusku,
         odišiel do Rumunska a označil za plnomocníka B. Čermáka.
Namiesto jednej Národnej rady mali sme Sväz československých spolkov, Sbor sväzových
         spolupracovníkov, Dürichovu Národnú radu, Čermákovu dočasnú kanceláriu Odboru Národnej rady
         a rozličné zajatecké väčšie i menšie tábory so svojou autonomnou vôľou.
Miliukov sa mohol škrabať za uchom.
Štefánik žiadal od neho uznanie Československej národnej rady v čele s profesorom
         Masarykom a jej Odboru v Rusku, Dürich žiadal uznanie svojej Rady; Vondrák, predseda Sväzu
         československých spolkov v Rusku, pozdravil Miliukova v mene tohto Sväzu a žiadal, aby bol
         vzkriesený Sväz so starými právami oslobodzovať verných Čechov a Slovákov zo zajatia,
         umiesťovať ich v dielňach pre obranu a prijímať dobrovoľníkov na front, a aby za zástupcu a
         organizátora národa v Rusku bol pokladaný Sväz, t. j. žiadal všetky tie práva, ktoré mu
         Kijevský zápis vzal. Sbor spolupracovníkov Sväzu bol proti svojim pánom šéfom a na búrlivej
         schôdzke sa usniesol, že treba poslať Miliukovi telegram, aby uznal za jediného a hlavného
         politického zástupcu československého národa Československú národnú radu s Masarykom na
         čele, potvrdil v Rusku zriadený Odbor podľa návrhu Štefánikovho, ako i aby definitívne
         odstránil Dürichovu Národnú radu. Rozličné zajatecké tábory tiež sbily hlavy dovedna a
         posielaly svoje rezolúcie na adresu ministra zahraničných vecí.
Miliukov odhŕňal telegramy a hovoril:
— Až príde Masaryk… Vyčkáme, čo povie sjazd.
Ale i profesor Masaryk stál v tejto papierovej chumelici. Nevydržal a odtelegrafoval, že
         príde a do tých čias žiada svornosť i od Vondráka, i od Pavlůva, i od Čermáka. Telegrafuje
         i Miliukovi, že je Dürich vylúčený z Národnej rady a pozdravuje i „skvelú ruskú revolúciu,
         ktorá znamená poriadok a víťazstvo… Oslobodenie Čiech so Slovenskom uskutočnené bude
         obrodeným Ruskom… Slobodné Rusko je najstrašnejším úderom prusianizmu… Slobodné Rusko
         znamená smrť Rakúsko-Uhorska, tohto pokryteckého a zradného nepriateľa Slovanov. Slobodné
         Rusko znamená upevnenie Dohody…“
Miliukov ďakuje.
Sjazd sa chystá a schôdzky zúria. Dohovory, predporady, porady. Spievam si v redakcii:
         „Zas schůze, schůze, schůze, o schůze není nouze.“
Šiesteho mája je slávnostné otvorenie.
Vynáša sa rezolúcia, že „Československá národná rada s profesorom T. G. Masarykom je
         najvyšším orgánom československého národného politického boja a je preto povinnosťou
         každého Čecha a Slováka jej vedeniu sa podrobiť. Toto usnesenie sjazdu nech je oznámené
         dočasnej ruskej vláde a príslušným úradom.“
Sjazd pozdravuje Miliukova, Miliukov sjazd.
Sjazd pozdravuje i Slovensko i Slovákov vo vlasti, a to má byť tiež oznámené v novinách…
         Letáčiky budú rozhodené z aeroplánov po Slovensku. Máme sa postarať o publikovanie.
         Slovenské hlasy prejdú do Petrohradu ako osobitný časopis.
Nakoniec spoločné fotografovanie a rozchod.
Každá idea je pekná, ale keď ju ľudia začnú vykonávať, od špinavých ľudských rúk sa vždy
         zašpiní. Nevie chodiť po zemi, medzi ľuďmi v svojej myslenej kráse. Zvrhne sa, zopsuje.
Ruská sloboda!
Je to už tak, že je vždy neporiadok, keď sa robí poriadok. My sme našu malú chyžu
         vymietli, náradie rozložili a povedali, kto je pánom v dome. Dürichova Národná rada bola na
         smetisku, jeho len-len že nedal areštovať niekdajší šepkár Priklonskij. Predbežne bol
         poriadok. Ale Rusko? To bol trošku väčší „kvartýr“ ako náš a trošku väčší neporiadok. K
         tomu ešte i slúžky manifestovaly. Uzavrely, že budú len šesť hodín pracovať, dva razy do
         týždňa vychádzať a hostí prijímať tak, ako ich páni. Vojaci začali fajčiť na prechádzkach a
         prestávali pozdravovať svojich predstavených, a keď, nuž len tak, aby bolo, ležérne, bez
         zdrepenenia, s cigaretou v ruke, ba i v ústach. Niektorí dôstojníci ich pristavovali a
         rozčulene vyčítali nedbalosť a neúctu k vyšším, iní hádzali rukami: „Naplevať!“
— Smirno! — zareval raz akýsi dôstojník na vojačka, ktorý prešiel bez pozdravu s
         cigaretou v ústach. Vojak sa zastavil. — Kúriť môžeš, ale mňa, ako staršieho, uctiť musíš.
Zamiešal sa milicionár, že vojakovi neslobodno tykať, ale dôstojník ho okríkol:
— Nemiešaj sa do našich vecí!
Revolučný milicionár bol, pravda, na to, aby robil poriadok a, filozofujúc o práve na
         rovnosť, už-už chcel chytiť dôstojníka, že ho uväzní. Ale vojačik stojí „smirno“, cigaretu
         odhodil, salutuje a hovorí:
— Gospodin oficer, razriešite jemu dať po mordie, potomu, što on vmiešivajetsia v naše
         diela…
To ešte vtedy víťazila tradícia a starý poriadok.
Nestačily agáty rozkvitnúť, a noviny začaly písať o „razstroji“ v armáde a anarchii v
         kraji. Namiesto jednej vlády boly dve: Vremennoje praviteľstvo a Soviet rabočich i
         soldatskich deputatov. Nemohly sa dorozumieť. Jedna druhej robily prekážky. Heslo: „Vojna
         do pobiediteľnago konca“ bolo zakríknuté „mirom“. Lenin, ako neviditeľný cholerový bacil,
         kadiaľ prešiel, všade bola mŕtvola doterajšej ustanovizne, rozvrat v elementárnych pojmoch,
         v smýšľaní. Nijaké Rusko, nijaké „gosudarstvo“, nijaká vláda, nijaká rodina, nijaký
         majetok, nijaký nacionalizmus, nijaké víťazstvo, nijaká česť, ale mier, mier, mier „vo što
         by to ni stalo“. „Grabi nagrablennoje!“ Hranie na najspodnejších ľudských pudoch. Buď
         zverom!
Miliukov z ministerstva odišiel.
Na frontoch nastupovali Taliani, Francúzi, Angličania. Len ruský front mlčal a stál. Ale
         keby bol len mlčal a stál, bolo by bývalo ešte ako-tak. Rusi strieľali na tých, ktorí boli
         ochotní nastupovať. Bratríčkovali sa s Nemcami, obchodovali s nimi v zákopoch, hromadne
         opúšťali front a šli domov deliť si panské majetky. V Kijeve bolo denne i 12.000
         zbehov-vojakov.
Gučkov vyhlásil, že Rusko je „na kraji gibeli“. Leonid Andrejev vo Večernej gazete písal
         o skaze. Kerenský rečnil, rečnil, rečnil.
Z revolúcie a slobody povstala anarchia.
Čierne plakáty.
„Smerť buržoazii!“
„Da zdravstvujet svobodnaja komuna!“
Už chodili po uliciach s kinžalmi, revolvermi, šabľami, bombami a vyzývali:
„K razpravě s kapitalistami!“
Milicia prosila obecenstvo, aby nedráždila demonštrantov, namiesto toho, aby rozprášila
         150-hlavovú vykrikujúcu tlupu.
Kronštadt sa vyhlásil za osobitnú republiku. Vypovedal poslušnosť dočasnej vláde.
         Dôstojníkov pozatváral a držal v temniciach. Poslal drzé ultimátum ministerskej rade.
Vojsko sa stávalo nedemokratickou ustanovizňou. Vyčítalo sa, že sú tam samí predstavení,
         samí načaľnici, samí komandanti, samá rozdielnosť, samé šarže, šarže, šarže. Jedna, dve,
         tri hviezdičky, a ty aby si len počúval. Aké sú tu jednaké práva? Výsmech rovnosti, výsmech
         bratstva, výsmech demokracie.
A už i vidieť „pánov“ dôstojníkov, ako si chodia sami za pokrmom s hrnčekmi. Stoja,
         čakajú v rade s ostatnými vojakmi, kým príde na nich rad. Vojaci sa im smejú, púšťajú svoje
         vtipné poznámočky.
Na frontoch prichádza i k vraždám. Vojaci už i zabíjajú svojich dôstojníkov.
Cestovať sa nedá. Vlaky sú plné vojakov. Podvoz zatrudnený. Čakárne sú kasárne. Všade
         vojsko. Dôstojníci stoja ustatí a ospalí. Vojaci spia porozvaľovaní v čakárňach a jedálňach
         II. triedy.
Generál Ščerbačev na frontovom sjazde darmo hovorí v Odese, že sa začína rozloženie v
         armáde, čo je synonymné s rozkladom Ruska. Darmo hovorí hlavný komandujúci, že Rusko je „na
         kraji gibeli“. Darmo Brusilov vydáva rozkaz, ktorý sa končí:
„Trebuju priniatia nemedlenno samych energičnych mier dľa uničtoženia etogo ničiem
         neopravdajemago samovlastia.“
Čuma ide.
A kým predtým ďaleko na frontoch blčaly ohromné ohne, pumpovala sa ľudská krv a
         striekalo sa ňou ako z hydroforov, aby sa ohne krvou zahasily, vietor rozdúval iskry i
         popol a my v zázemí sme cítili len pohorenište, ale ani krvi, ani ohňa sme nevideli, k nám
         zanášalo len popol, ktorý poletoval vzduchom ako páperie, nikomu neubližujúc, — dnes ohne a
         krv prevalily sa do zázemia. Celé Rusko blčalo. Kde si pozrel, bol samý požiar, lúpež,
         bunt, vraždy, krv. Revolúcia sa zvrhla. V červenej farbe tonuly majetky, horely. Do neba
         vyplazovaly svoje dlhé jazyky. Oheň, ktorý hrial, hnal, pálil a ničil…
*
Sjazd Čechov a Slovákov v Kijeve ma vyvolil za člena informačného a propagačného odboru
         Odbočky Národnej rady v Rusku. Ako taký mal som sa presídliť do Petrohradu, kde Slovenské
         hlasy už i začaly vychádzať ako osobitný časopis.
Dostávam telegram od Hurbana:
„Priježajte nemedlenno udostovierenie žiteľstvo polučite zdies dengi trebujte svazu
         pervyj nomer gazety vyšel Gregor pusť prišlet rukopisi vesma želateľny popuľarnyje
         feljetony temy ne aktuaľno političeskija a narodnoj žizni s sravneniem buduščago svobodnago
         razvitia Gurban.“
Telegram na tie časy jasný.
Šiel som sa hneď zaznačiť na vlak do Meždunarodnago obščestva spaľnych vagonov a dostal
         som miesto na 16. júna.
Ešte by som bol mal posúriť v tlačiarni Čechoslovana rezolúciu sjazdu a jeho pozdrav
         Slovensku. Tlačili ho od začiatku mája. Od tých čias do môjho denného programu patrilo ísť
         do tlačiarne a urgovať tento pozdrav, vypočuť ochotný sľub, že áno, áno, už bude, čo trvalo
         už dva mesiace. Tak sa mi videlo, že zadržať slovo je už aj u Čechov „buržoázny predsudok“.
         K vôli rozmanitosti rozdelil som si tlačových činiteľov a každý deň šiel k inému.
V jeden deň som zašiel k Chalupovi.
— To je Grunt na príčine.
Šiel som ku Gruntovi.
— To Švihovský.
Šiel som ku Švihovskému.
— To Chalupa.
Šiel som k Chalupovi atď.
Mohol som si nohy po kolená zodrať. Článku nebolo. Pozdravoval som Slovensko sám v duchu
         tichosti a myslel som si, že až sa vrátim, odovzdám pozdrav osobne.
Tak som sa chystal i toho dňa a stretol som sa s Duchajom, ktorý mi povedal, že chodí za
         slovenským sjazdom.
— Ale veď bol pred dvoma mesiacmi.
— To bol československý. My chceme mať čisto slovenský sjazd.
Prišiel mi na um Vajanského verš:
„Tu chudák Slovák zapotený letí:
po hŕbe ostaly len biedne smeti.
On dobre počul, čo archanjel kázal,
oneskoril sa, keď si krpce viazal…“
— Načo? — spytujem sa.
— Nuž keď všetko „sjazduje“ a len my Slováci nie.
— Čo mienite teda?
— Dal som už i tlačiť článok o tomto sjazde. Braun mi hovoril, že sa už sádže. Idem
         urgovať.
— Čo vravíte? Kto? Braun?
— Redaktor Braun.
— Braun, Braun… O tom som ani nevedel… O jedného viac chodenia. Bude Braun, Chalupa,
         Grunt, Švihovský, Braun… Da capo al fine.
Braun na Duchajov revolver konečne povedal, že akísi Slováci povedali, že sjazd nebude,
         lebo to by znamenalo separovanie sa Slovákov.
Rozmýšľali sme, ktorí to Slováci mohli byť. V Kijeve sme boli už len traja. Vlado
         Daxner? Ten vtedy sedel doma a strihal starú blúzu. Sošíval z kúskov čiapku. Haša? Nemohol
         byť. Ten sa celý deň kúpal v Dniepri. Sotva stačil. Ja som súril pozdrav Slovensku… Nik z
         nás s Braunom nerozprával. No, čo? Aby sme šli po iných Slovákoch: Braun, Chalupa, Grunt,
         Švihovský… Braun…
Článok o slovenskom sjazde ani nevyšiel. Sjazd nebol. Celkom múdre… Keď sa vrátime,
         sídeme sa na Slovensku.
Slečna, čo mi sľúbila kartičku do Petrohradu na 16. júna, ma prekvapila, že ju už ktosi
         v mojom mene vyzdvihol. Zdalo sa jej, že taký vysoký, rusovlasý.
— Komu som len hovoril o svojej ceste? — spytoval som sa sám seba. — Rusovlasý, vysoký…
         Chalupa!… Ísť k nemu a vyctiť ho, ťahať ho na zodpovednosť? On by to iste svalil na Grunta,
         ten na Švihovského…
Dal som sa zaznačiť na 4. júla.

--- KAPITOLA 10 ---

X. V Petrohrade
Celé Rusko prešiel som na ráty vo vozňoch pre statok. Nepríjemných rozpomienok mám už
         dosť. Do Petrohradu vybral som sa teda v medzinárodnom vozni II. triedy. Cestovalo sa mi
         výtečne. Namiesto o 11. hodine predpoludním prišiel som síce o 7. hodine večer, ale
         osemhodinové opozdenie vlaku v Rusku je „ničevo“. O tom sa ani nehovorí.
Sláva Bohu! Na stanici ma čakali priatelia Janko Sršeň a hlavný redaktor Slovenských
         hlasov Vlado Hurban. Ináč by ma boli hneď na stanici olúpili tovarišči „nosiľščik“ a
         „izvoščik“.
Hurban šiel od izvoščíka k izvoščíkovi a jednal sa. Jeden ocenil 20-minútovú cestu na 8
         rubľov, druhý na 6, až konečne našiel jedného za 4 ruble. Bosoráctvo! Jednaké brady,
         plecia, chrbty a bruchá, rovnako chudé koníky a ošúchané koče s plyšovými, obdratými
         sediskami, jednako nízke cylindre s prackou, svetlasté kaftany, zelenkavé pásy — a taký
         rozdiel v cene!
— Ladno, — povedal Hurban a sadli sme do koča so Sršňom.
Hurban utekal na prednášku mrs. Pankhurstovej.
Bolo po daždi. Slnko svietilo na mokré, drevom vykladané dlažby ulice. Zdalo sa mi, že
         je chladno. Vietor nám dul do tvári a po nečistých uliciach hnal pred sebou smeti, prach,
         zdrapy papierov a novín. Tabule, vývesky, stĺpy lampové, obloky na domoch, výklenky na
         stenách špinavé, prachom zapadnuté. Dážď musel byť veľmi krátky, nič nestačil poumývať.
         Ľudí akosi dosť málo. Vidno bolo, že tu ľudia žijú doma, a nie na ulici ako v Kijeve.
         Najviac bolo vojakov v šineľoch, prehodených cez plecia.
Šli sme na Litejnyj prospekt. Blysol Nevskij, ktorý ho pretína. Napravo i naľavo rovná,
         dosť široká, veľkomestská ulica, ale holá, bez stromov. Čakal som čosi veľkého, širokého,
         pekného, s alejami stromov a čert vie čím vykladanými chodníkmi, blesk, nádheru, prepych, a
         — nič. Ako sto iných veľkomestských ulíc. Nijaký dojem. Veď tadiaľto chodieval Puškin. O
         tomto prospekte písal Gogoľ. Tu paradíroval Lermontov… Či mi srdce už tak zatvrdlo?
Složiac a umyjúc sa u Sršňa, vyšli sme zasa na ulicu. Pomaly prišli sme k Neve. Špinavá,
         sivá rieka s prehnitými, sčernelými člnmi. Za ňou, okolo nej domy, domy, domy. Všetko bez
         zelene. Pustota.
— Tu majú byť kdesi granitové brehy, — pomyslel som si. — O ne bije Neva.
Nevidím ich a spytujem sa Sršňa. On mi ukazuje na druhú stranu… Zazrel som murované,
         sťaby zo skaly, hradby. Pri samom brehu rieky. Za nimi trčala vysoká veža s tenkým,
         špicatým koncom. Skoro celý sa blýskal v slnku.
— Petropavlovská krieposť, — objasňuje Sršeň. — Tam sedí Štürmer, Protopopov et comp.
         Kazematy sú pod úrovňou vody.
— Strach!
— A tu je Šlisselburgská krčma.
Vidím koráb a na ňom postavenú drevenú búdu s malými oblokmi, s bielymi, riedkymi
         záclonami.
— Ta nepôjdeme. — A chytá ma za rameno. — Tam sa platí za kúštik šunky, vidíš, mám malú
         ruku, ale ani taký — päť rubľov.
Ukazuje mi ruku. Naozaj malá.
— A miniatúrna porcia teľaciny, — pokračuje skoro šeptom, — detto.
Ťahá ma do Letného sadu, čo je naľavo za vysokým železným plotom s granitovými stĺpmi.
         Ideme riedkym sadom s brezami, osikami, lipkami atď. Ľudia vo svrchníkoch sedia na
         lavičkách. Je chladno a mokro.
Rad sošiek zprava i zľava. Nahulice, bohyne, múzy s odbitými nosmi, zašpinení bohovia
         bez rúk. Prechádzajúcich zasa málo. Nevidno vyobliekaných, vzdušných krásavíc ako v Kijeve.
         Nesmejú sa. Ani tie parádne nie sú vzdušné, ale akési zakutané, ťažké a bledé, akoby
         uzimené. Nijakej krásy ani miloty u nich.
Vyšli sme z parku.
— Martovo pole.
Fádna, široká „ploščaď“ s drevenou búdou a kopčekmi za nízkymi, železnými ohradami.
         Tenučké, zelené, vystrapkané stuhy trávy na krajoch kopcov. Pod nimi ležia „žertvy
         revolúcie“. Na vojenskom cvičišti cintorín… Armáda — cintorín. Aké hlúposti sa mi pletú
         hlavou.
Dosť dlho sme sa motali neznámymi, čiernymi uličkami. Okolo 9-tej večer prišli sme k
         Restoranu Praga, kde sme večerali draho a málo. Bouillon bez vajca, teľacina s troma
         nemluvnými ešte zemiačikmi a 7 i pol jahody: 3 ruble 50 kopejok. Buteľka pelendrekovej
         kočprdiny 1 rubeľ 20 kop. Čajné, garderoba podľa ľúbosti, ale aby ťa neobzreli! Človek sa
         toho obzretia tak bojí. Vidno, nie si doma. Ký div, že 6 rubľov prasklo. Zostal som sedieť
         s otvorenými ústami. Bez kávy, bez cigary a — hladný. Nikdy som nebol matematikom, ale som
         si rozpočítal v duchu, že hoci som národným radcom, poradiť si neviem. Takéto večere by
         stály mesačne 180 rubľov!… Ale zasvietil lúč zlatistého čaju a uspokojil som sa. Veď na to
         je čaj, aby dopomáhal raňajkám a večerám a doplňoval i obedy.
Vyšli sme na Nevskij. Pred očami som mal celé tieto ošúchané a obstrapkané nohavice
         starého gavaliera.
Desať hodín a ešte mrká. Petrohradská biela noc. Ani mesiaca, ani hviezd nevidieť. Nebo
         jasné, popolavé. Šedivá plachta. Lampy uličné nesvietia a mohol by si čítať večerné noviny.
         Zbadáš zďaleka neholenú tvár alebo púdor na lícach. Veľká tlupa ľudí stojí pred redakciou
         Večerného vremeni. Čítajú vyvesené zvesti s bojišťa a debatujú. Vzdelávajú sa, ako byť
         slobodnými.
— Aničkin most, — vysvetľuje Janko Sršeň, — a tu je Fontánka.
Štyri bronzové žrebce s bronzovým človekom na štyroch uhloch mosta. Žrebce sa vzpínajú a
         človek ich chce skrotiť. Procedúra začiatku krotenia a vždy vzmáhajúceho sa boja. Človek sa
         vždy väčšmi a väčšmi napína, až konečne všetky svoje sily a váhu vkladá do pôtky.
Mimovoľne prišli mi na um boľševici a borba s nimi.
Napravo Aničkin dvorec. Palác na červeno zatretý, ako všetky štátne budovy. Stará farba
         starého režimu a nová farba slobody. Sú skoro rovnaké. Stará nevoľnosť a nová sloboda. Či
         sa aj v inom neponášajú na seba?
Stĺporadie dvorca hľadí na Fontánku a na Nevskij. Za mostom tiež palác červenkastej
         farby. Povetrie zdá sa ti ružovým. Múry palácov vo Fontánke odrážajú sa tiež ružove. Krvavá
         voda sa trasie. Hladina bez vlniek, ale ako by na ňu bola nabehla husacia koža.
Sršeň mi ukazuje stopy revolúcie. Na Aničkinom paláci diery od guľometov z bronírovaných
         automobilov. Rozbité obloky pozaliepané papierom.
— Zaujímavé to bolo, — vraví, — ako publikum pri streľbe zmizlo. Odrazu nevidel si
         nikoho. Len cesta a trotoáre boly pokryté zimnými kabátmi, drahými šubami, čiapkami,
         ženskými plášťmi. Videl si opätky, „rezinky“, podkovičky, trojuholníky galoší… Všetko si to
         ľahlo, ako na komando…
Zvrtli sme sa na Litejnyj. Kde-tu oneskorený obyvateľ ponáhľal sa domov. Bola zima.
         Pozrel som na hodinky. Jedenásť. O tejto hodine sa všetky hostince a kaviarne zatvárajú.
Doma sme ešte vypili čaj. Bez čaju nemožno odriekať ani večernú modlitbu. Ja pred
         večerným vzdychom prečítal som si ešte kus petrohradskej Pravdy. Ale napálený odhodil som
         ju a pozrel von oblokom. Holé, žlté steny. 87 oblokov a 42 komíny. Trúba a čierne kamene
         dvora. Kopa dreva. Kopa smetí. Špina. Neporiadok. A do tohto popolavého štvorhrana neba nad
         hlavou ešte stále svieti petrohradská biela noc. Človek, keby sa zo sna prebudil, nevedel
         by, či svitá a či mrká.
Našiel som sa i ja v tomto veľkom meste. Ako prebudený v petrohradskej bielej noci,
         neviem, či svitá a či mrká vo veľkej ruskej krajine. Ani noc, ani deň. Bastard tmy a
         bastard svetla.
Ako keď hovädzia polievka vrie a „šamot“ z mäsa vychádza na povrch. Doma u nás ho
         gazdiné sberajú ako špinu. Tu to tiež vrie a špina vychádza na povrch. Kto ten „šamot“
         soberie?
Cítim, ako by som začínal nenávidieť Petrohrad.
*
Slovenské hlasy prestaly byť chvostíkom Čechoslovana na dvoch-troch stránočkách, ba i
         menej, ako kedy im miesta zvýšilo, na čom sme sa s Jožkom Gregorom často rozčuľovali.
         Vychádzaly ako osobitný časopis vo veľkom formáte, s pekným písmom, na dobrom papieri,
         celkom vážne, raz týždenne. Aparát bol obrovský. Vladimír Hurban zo sadzača avanžoval na
         „šéfredaktora“. Zjavoval sa len vo vážnych chvíľach so svojimi zlatými zrnami, obyčajne na
         čelnom mieste časopisu. Vážne chvíle bývaly často, zlatých zrniek bolo menej a tak musel
         priskakovať Janko Sršeň na pomoc so svojimi ohnivými článkami, ktoré i mňa často
         rozplameňovaly. Neskoršie nám pridelili ešte Mila Gavoru, k nemu ja, obidvaja s nožnicami,
         ako nejakí krajčíri. Jožko Gregor nechcel byť ďalej tylovým herosom, išiel medzi vojakov
         hľadať dojmy a vavríny a túžil stať sa „udarníkom“ na poli bitiek s Nemcami a Rakúšanmi.
K dispozícii nám stály všetky americké časopisy, kedy-tedy prišiel i balík martinských
         Národných novín. Ako čo by ťa bol ovanul čistý rodný vzduch, vejúci so všetkých strán,
         oblokom si videl Lysec, blatnické vrchy, temená hôr nad Vrútkami, hole s Považskou dierou,
         počul si pískať Stoličkovú fabriku a trúbiť Celulózku. Hľadal si ohníky v písmenách novín,
         aspoň aký-taký dymník, pod ktorými sú iskry, ale nachádzal si iba tichosť, cintorín;
         riadky, ako malé hroby jeden vedľa druhého: na Slovensku bolo mŕtvo… Okrem tohto mali sme i
         noviny české. Slovenské pohľady nám požičal Klecanda. Našiel sa i Pietrov Nápor a odpor.
         Bolo teda dosť studníc na čerpanie krívd a na roznecovanie pokojného slovenského ducha, aby
         sa „vzmužil a treskol jarmom o zem tú“…
Redakčná miestnosť bola na Basejnej v malej izbičke. Keď poviem „izbička“, rozumiem to
         po rusky. Podľa našich a terajších pochopov a stavieb bola to ohromná sála. Hľadela do
         bočnej uličky. Pravda, keď si túto „bočnú uličku“ predstavím, hoci v Prahe, stane sa hneď z
         najväčších a najširších ulíc tohto nášho hlavného mesta.
Miestnosť, ako sa pamätám, bola chudobne vystrojená. Holé steny bez obrázkov, hobľované
         stoly, špinavá dlážka a, ako to už v redakciách býva, veľký papierový neporiadok. Sedávali
         sme tu skoro celý deň od 10-tej rána do 8 — 9-tej večera s prestávkou krátkeho, lacného
         síce, ale zato i zlého obeda, a práve tak, ako v Kijeve, sme zasa len viac hovorili ako
         písali. Ťažko padaly na naše duše zvesti s frontov a dnukajšie nepokoje.
Tu nás raz navštívil i profesor Masaryk. Predstavil nás Bohdan Pavlů. Masaryk,
         usmievajúc sa, podal nám všetkým ruku a, ani si nesadnúc, hovoril s nami.
Ja som ho už predtým vídaval na schôdzkach spolupracovníkov Sväzu československých
         spolkov v Kijeve i vážneho i smejúceho sa. Sedával tam v našom kruhu pri rozličných
         poradách ako predseda s kúskom čistého papiera pred sebou. Vypočul každú mienku, naše spory
         v jednotlivých otázkach a vždy prehovoril posledný, rekapitulujúc naše mienky a protimienky
         a dodajúc svoj náhľad na vec, ktorý však nikomu nenanucoval a vždy ho podával akoby na
         uváženie, pripúšťajúc prípadne novú debatu. Tu som videl, ako rád sa smial, keď niekto
         svoje informácie podával veselo a vtipne. Vtedy sme sa všetci stávali veselými, bodrými a
         bližšími nášmu vodcovi. Ale keď hľadel vážne cez svoj škripec, tu ten, na ktorého hľadel,
         iste pociťoval, že nemá mäsa a kože na sebe, ale že je z priehľadného skla, že tie vážne
         oči vidia v ňom všetky nedokonalosti, poklesky a chyby a že ani jedna tajná myšlienka
         neujde tomuto vážnemu pohľadu. Ako by tie oči boly vlastným svedomím patričného. V každej
         ľudskej duši je predsa dóza podlosti, ktorú človek usiluje sa zatajiť, a každý človek má i
         také myšlienky, ktoré má len pre seba a za ktoré by sa hanbil, keby sa s nimi prezradil. A
         tu zrazu pozerajú na teba cudzie oči, ktoré tú podlú dušičku vidia a tvoje tajené myšlienky
         čítajú. Skryl by si sa pred tými očami, a musíš stáť a dívať sa do nich. So mnou aspoň bolo
         tak, že som sa vše cítil stiesneným, úbohým, malicherným, prázdnym a hlúpym, a aby som
         ukázal, že vlastne nie som taký, bol som pri tom pohľade odhodlaný vyplniť každý rozkaz,
         len aby som dokázal opak toho, čo som pociťoval, a aby sa tomu tak vážne hľadiacemu človeku
         zapáčil. „Rozkáž“, myslel som si, „a nebudem maloduchým zbabelcom, za akého ma pokladáš.“
         Čosi podobného musel pociťovať i ten francúzsky generál pred Napoleonom, keď povedal: „Ani
         čerta, ani Boha sa nebojím, a predsa, keď prichodím k nemu (k Napoleonovi), hotový som
         triasť sa ako chlapec. Mohol by ma prinútiť, aby som prešiel cez uško ihly, len aby sa
         mohol vrhnúť do ohňa.“
V redakčnej miestnosti Slovenských hlasov, ako vravím, sa nám pán profesor usmieval
         blízkym, otcovským, skoro by som povedal priateľským úsmevom a, súdiac podľa mňa a
         ostatných, museli sme sa všetci, čo sme vtedy tam boli, cítiť veselými a smelými, ako keby
         sme boli užili dobrého vína. Boli sme schopní zdôveriť sa, okrem najtajnejších podlostí a
         myšlienok, azda i požičať si po 20 rubľov na večeru.
V tieto veselé chvíle mi prišlo na um, či by nebolo prismelé požiadať pána profesora o
         nejaký príspevok do Slovenských hlasov. Ako som sa neskoršie dozvedel, tá istá myšlienka
         skrsla i v Janovi Jančekovi.
Myslel som na Vlada Hurbana, že jeho prostredníctvom požiadame nášho hosťa o želaný
         príspevok. Vlado Hurban je z nás „najbezočivejší“ novinár, konštatoval som v duchu, hoci
         ani Jano Janček si na novinárskej „impertinentnosti“ nezadá. To sú už z tých mladších ľudí,
         ktorí majú tvrdé lakte a budú sa vždy vedieť prebiť do popredia. Tých je svet a nie náš,
         vychovancov starej, teraz už nie úctyhodnej, ba hlúpej školy skromnosti, ktorá pokladala za
         pekné zostávať v pozadí a sedieť v kúte, alebo pri dverách čakajúc, že nás zavolajú ďalej.
— Nakoniec ani ja nepoleziem do myšacej dierky, — snoval som svoje myšlienky, — keby
         Hurban alebo Janček odopreli, požiadam pána profesora sám, veď sa tak priateľsky usmieva.
No jednako čosi protestovalo vo mne. — Nebude to také, — opytoval som sa sám seba, — ako
         s tým pánom, ktorý podal svojmu sluhovi ruku, a ten si z vďačnosti hneď aj sadol na panský
         písací stolík a odtiaľ už ako kamarát dôverčivo začal hovoriť so svojím pánom, tykajúc mu?
Reč išla o kijevských vodcoch. Pavlů ukázal na mňa a poznamenal, že cítim s nimi a
         trúchlim nad ich porazením. Nebola to síce pravda, ale poznámka Pavlůvova ma bodla. Urazilo
         ma, že ma chce Pavlů omaľovať a zahanbiť pred naším vodcom. Nepáčila sa mi nešľachetnosť
         víťaza, ktorý sa smeje nad porazeným.
Ale pán profesor i na túto poznámku neprestával sa usmievať. Zdanlivá urážka sklzla sa
         po mne ako hrom po dróte a stratila sa hneď kdesi podo mnou v zemi.
— Nemusíš sa smiať nad zabitými, — obrátil som sa na Pavlůva.
Pavlů sa tiež dobrodušne usmieval, a to ma utvrdilo, že začať spor o kijevských veciach
         by bolo nemiestne a neodôvodnené. No po tejto poznámke už necítil som sa, ako bývalý
         Kijevčan, dosť oprávneným požiadať hoci usmievajúceho sa pána profesora o príspevok.
         Umienil som si, že poviem Jančekovi a Hurbanovi, aby túto našu spoločnú prosbu predostreli
         na patričnom mieste. Oni sú bojovní Petrohradčania a najdú väčšie sympatie.
Návšteva trvala asi pol hodiny. Po nej som nášho vzácneho hosťa i s Pavlůvom a ešte s
         kýmsi, neviem už s kým, odprevadil, tak sa mi zdá, do hotelu Europy.
Cestou bol pán profesor už vážny, chcem povedať, neusmieval sa, ba, tak sa pamätám,
         neprehovoril skoro ani slova. Hovorili iní a môj zámer, ktorý som v redakcii s mojej strany
         pochoval, nemohol vstať z mŕtvych.
O niekoľko dní mi s radostnou tvárou Janček oznámil, že v Slovenských hlasoch bude
         uverejnená besednica od profesora Masaryka. Budú to vraj spomienky na jeho mladé roky.
Bozkal si pritom konce prstov od nadšenia, aká je tá besednica krásna.
— Máš ju? — opýtal som sa ho.
— Nemám, ale budem mať.
— Jano, ty si bezočivý! Ako si sa opovážil? Človeka tak všestranne zaujatého, svetového
         filozofa, politika, spisovateľa žiadať, aby prispel do našich mizerných Hlasov? Ved ty ani
         tušenia nemáš, kto je profesor Masaryk.
— Aké mizerné Hlasy? Aké tušenie? My predsa robíme a píšeme historiu hneď za Masarykom.
— Za dvestotridsať rubľov mesačne, — dodal som. To bol totižto vtedy náš mesačný plat. —
         Ale predsa povedz, ako si k besednici prišiel a či už k sľubu, že tá besednica bude?
— Vieš, onehdy, v redakcii, sa tak otcovsky a priateľsky usmieval…
— A ty si mu hneď sadol do lona?
— Som novinárom, — odsekol hrdo a, zdvihnúc bradu, pichol sa prstom do pŕs.
Spomienky skutočne i vyšly.
*
Z Petrohradu nás raz pozvali na plenárne zasadnutie Odbočky do Moskvy. Vtedy tu bol
         profesor Masaryk. Moskovská plenárna schôdzka v auguste r. 1917 bola povestná. Nie tým, že
         sa tu sišli vtedy všetci politickí i nepolitickí činitelia i nečinitelia, že podaly svoje
         zprávy rozličné komisie, ako vojenská, zajatecká, náborová, propagačná, že boly dlhé
         debaty, že nám vodca podal objemný obraz o europskej situácii a o našej, že nám označil
         smernice, podľa ktorých sa má ďalej pracovať, že mal veľkú reč v moskovskom divadle, na
         ktorej ho pozdravil v mene Slovákov dr. Markovič, nie preto, to boly veci riadne, ale
         preto, že bola i slovenská predporada, na ktorej sa po prvý raz vzbúrili Slováci proti
         Čechom.
— Česi sú to, — hovoril ktorýsi rečník, — ktorí so Slovákmi nechcú mať nič spoločného.
         Hovoria vždy len o českom vojsku, českom boji, českej politike, českej samostatnosti,
         českom štáte, českej kultúre, českej historii, ako čo by sme my Slováci nejestvovali.
— Vyslovujem svoju obavu, — hovoril druhý rečník, — že Slováci majú byť len akýmsi
         „futrom“ pre českého ľva, a uvidíte, že sa dostaneme len do jeho žalúdka.
— Len aby nás neodkopli, — privolával tretí rečník. — Musíme byť vďační, že nám podávajú
         ruku s brehu, aby nás vytiahli z močariny von…
— Z dažďa pod odkvap!
— Jedno je, kto nás zožerie! — kričali niektorí.
— Bez Čechov sme na nič nie schopní. Sme iba hundroši, fantasti, lenivci, aby nám pečené
         holuby padaly do huby… Len pozrite niektorých našich inteligentov-Slovákov. Doma platili za
         „panslávov“, a tu sa skrývajú, zarábajú, bruchopasníčia, ešte i intrigujú a agitujú proti
         nášmu vojsku, volajúc o pomoc, aby sme ich spasili od Čechov… Čo máme potom očakávať od
         prostých ľudí?… Veď je to hanba… Kto sa neprihlási do vojska, toho nemilosrdne biľagujme.
         Nech sa nám potom neukáže na oči v slobodnej vlasti!
Usniesli sme sa, že vyšleme k predsedovi Národnej rady, prof. Masarykovi, deputáciu, aby
         čím častejšie používal výrazu „československý“.
Táto ponosa bola i prednesená Jánom Országhom v plenárke Odbočky.
Pán profesor sa zasa usmieval a povedal, že veď je to jeho program. To sa samo sebou
         rozumie, že bude používať to slovo. Jeho jazyk je síce zvyknutý len na slovíčko „české“,
         preto, ak by sa mu nezvrtol i na „slovenské“, nech mu je odpustené.
Na prednáške v divadle skoro konzekventne používal „Česi a Slováci, Česi a Slováci“, čo
         Slováci počúvali s veľkým uspokojením.
Zato si Miloš Ruppeldt neodpustil, aby nešiel žiadať autonomiu pre Slovákov, hoci ešte
         ani republiky nebolo, a ktorýsi Slovák ma potiahol za kabát, chcejúc ma upozorniť, že si
         pán profesor nedal opraviť svoju pečiatku, na ktorej mal po francúzsky napísané: „conseil
         National des pays Tschéques“. Podľa neho malo tam stáť „tschéquoslovak“. Búšil som ho do
         pŕs.
Aby sa mi niečo zlého nestalo v oslobodenej vlasti, utekal som k dr. Daxnerovi, členovi
         náborovej komisie, a hlásil som sa za vojaka, na čo som dostal, chvála Bohu, „legitimačný
         lístok“, na ktorom stálo: „Zaručujem sa svojou občianskou cťou, že prihlasujúci sa za
         dobrovoľníka dr. J. J. je národne i politicky úplne spoľahlivý. Dr. Vladimír Daxner v. r.“
Plenárka sa skončila, a my petrohradskí, poučení a obodrení, vrátili sme sa do
         smokľavého Petrohradu. Ja som bol okrem toho i hrdý na svoju najnovšiu legitimáciu.
*
Petrohradské biele noci sa minuly. Deň, ako ťažko chorý, len čo otvoril oči, už ich aj
         privieral. Časy nastaly špatné. Bývaly trojaké: raz pred dažďom, raz dážď, raz po daždi.
         Nebo malo vždy nahnutý kropáč. Lialo svoje jarčeky. Tiekly ony vo vzduchu, tiekly ulicami.
         Ľudia stávali sa obojživelníkmi, ako žaby: raz v suchu, raz vo vode. Neva sa vzdávala
         nahnevaná, ale sa držala ešte svojich brehov; vietor cválal po uliciach, vyhvizdujúc, ale
         ešte neubližoval; lampy kolembaly sa na drótoch ako komedianti, ale držaly sa ešte svojich
         drótov. Nie tak udalosti. Ony vystupovaly zo svojich hraníc, rozlievaly sa a na nich
         kolembala sa bezhraničná ľudská hlúposť.
Začalo sa strieľať čím ďalej, tým častejšie. Prehrmela druhá časť kornilovskej epopeje.
         Darmo sme čakali tohto generála v redakcii. Neprišiel. Kerenskij ho zradil. Tento tancoval
         ešte chvíľu a vypĺňal pauzy rečnením, ale prišla druhá strašná búrka: novembrová boľševická
         revolúcia. Neviditeľná dosiaľ cholera sa ukázala v podobe Leninovej mongolskej lebky.
         Umrlčia lebka s kladivom a kosou, a nie hviezda. V týždeň trvajúcej streľbe zrútila sa
         najmohutnejšia slovanská krajina, Kerenskij-romantik, preoblečený do ženských šiat, ušiel.
Nás v redakcii skoro tiež postrieľali. Keď sme, zvedaví na krik a streľbu na ulici,
         priskočili k oblokom, otvorili ich a hľadeli von, čo sa robí, ktorýsi utekajúci boľševik s
         puškou v ruke pricielil do našich oblokov a kričal, aby sme obloky zatvorili, lebo že
         strelí. Myslel si, že azda my budeme strieľať na revolucionárov z oblokov. Ale my sme boli
         predsa bojovníci pera. Ako takí sme statočne a hneď zatvorili obloky a sadli za svoje
         stolíky. Jano Janček vzal zasa Pietrov Nápor a odpor do rúk, aby odtiaľ vypísal niekoľko
         krívd, páchaných na Slovákoch Maďarmi, a ja som sa pohrúžil do novín z Uhorska, zo
         Slovenska a z Ameriky, aby som z nich vystrihol niekoľko zvestí.
Skoro nastal revolučný chaos a bezvládie. Nemci zaujali Rigu, Jakobstadt. Ruskej armády
         nebolo. Domáce vojská išly nie na Nemcov, ale jedno proti druhému. Bily, rezaly sa
         navzájom, lúpily, buntovaly.
Petrohradu drkotaly zuby. Strach pred boľševikmi. Strach pred Nemcami. Vo Viborgu,
         robotníckej časti Petrohradu, behali po uliciach nie ľudia, ale hladné, krvožižnivé bestie.
         Pohon na buržujov. Dialy sa také veci, na ktoré je schopný len jediný boží tvor na tomto
         svete: človek. Obrázok:
Chytia kapitána a vedú na samosúd. Odtrhli ho od jeho synčeka, ktorý za ním vystiera
         ruku a volá:
— Papa, pápočka… Dajte mnie mojego pápočku!
Ako vystiera ruku k otcovi, otec mu ju chytí. Ktosi odťal tú ruku a decko padá na
         chrbát, držiac odťatú otcovu ruku.
Vraždy a lúpeže boly na dennom a nočnom poriadku. Policie nebolo, milicia nestačila.
         Chodcov sobliekli do naha. Lúpežníci vnikali do domov. Myslel si si, že bude dosť, keď si
         zaopatríš kartičky na chlieb, na cukor a na všetko ostatné, čo sa dá zjesť, vypiť alebo
         zodrať. Horký! Musel si mať kartičku i na vstup do svojho vlastného bytu. Ináč si sa mohol
         prechádzať po Nevskom celú noc. To bola takzvaná „samozaščita“ pred zlodejmi a lúpežníkmi.
         Každý obyvateľ musel strážiť dom. Obyčajne, pravda, tí, čo nemali nič. Zpočiatku len
         mužskí, potom i ženské, tie srdnatejšie a dospelejšie. Keď prišiel neznámy a bol podozrivý,
         robila sa hneď „trevoga“ (poplach), až srdce poskočilo, a nielen ty sám, rútiaci sa z bytu
         pod bránu, čo sa to robí.
I ja som strážil každý druhý, tretí večer, raz do polnoci, raz po polnoci po dvoch
         hodinách pod polotemnou bránou bez šuby, bez váľanôk, bez revolvera.
Nebolo dosť na tom, že mi stály petrohradský dážď tiekol do topánok a čvrkaly mi nohy v
         nich, ani na tom, že mi duša dávno plakala nad Ruskom, i pravé oko mi začalo slziť. Ako čo
         by smeť padla do neho, zalievalo sa, keď som ho mihalnicou nezakryl. V pravom sluchu začalo
         ma štiepať a k „trevogam“ i „samozaščite“ pridružila sa mi aj poloslepota, pre ktorú som
         nemohol spávať. Otrávený na duši i na tele chodil som so zaviazaným okom k doktorovi, ktorý
         mi striekal do neho atropin.
Vlado Hurban si v tie časy zlomil ruku a Janček trpieval na malariu, len Gavora bol ako
         mladý, neženatý mäsiar, červený, s okrúhlymi lícami. Nech nie on, redakcia by bola bývala
         dolámaná, poloslepá, horúčková, ako celé Rusko.
Bol som Hurbana navštíviť v nemocnici. Tenký a suchý s poviazanou rukou sedel na
         posteli, ale bystrý a veselý. Okolo chodily dámy-ošetrovateľky. Pokynom ruky ich odstránil.
         Uklonily sa a vyšly. Usúdil som, že tu leží veľký pán, a keď nie veľký pán, tak aspoň
         významná osoba, ktorej rozkaz je Písmom svätým. V tie časy veľkým pánom byť bolo
         nebezpečné. Diktatúra proletariátu, hoci chcela byť panstvom, pánov netrpela. Vyvodil som
         teda, že nie tak veľký pán leží predo mnou, ako skôr významná osoba.
— Budete musieť prejsť do Moskvy. Nemec je dnes-zajtra tu.
— Prečo „budete“? Ty nie?
— I ja i Janček máme iné vážne úlohy. Máme vyburcovať Ameriku. Ja mám úlohu
         diplomaticko-politickú, Jano organizátorskú…
A začal rozkladať svojím zajakavým, vysokým, chripľavým hlasom o úlohách, ktoré ho
         čakajú.
— Predsa je len tento Vlado významná osoba, — myslel som si v duchu. — Diplomat,
         politik, organizátor.
— Ale nebude to také, — vravím nahlas, — ako keď potkani opúšťajú tonúcu loď? V Amerike
         je dosť ľudí, a tu nás je Slovákov hŕstka, a najlepší idú preč… Kto do čerta to diriguje? —
         opytujem sa nakoniec napálený v ľútosti a závisti.
V ľútosti, že stratíme dvoch významných ľudí, a v závisti, že nie ja pôjdem do Ameriky.
— Naša loď netonie, len hľadá more. Raz v Rusku frontu niet pre nás, musíme ho ísť
         hľadať do Francie. Poplávame na východ do Francie.
— Na Vladivostok?
— Da.
— Hm.
Znepokojený a s ťažkým srdcom podávam mu ruku na rozlúčku.
— A prosím ťa, — hovorí mi akoby mimochodom, — keď ma druhý raz prídeš navštíviť, daj sa
         oholiť.
Poťapkal ma veľkopansky po neoholenej tvári.
— I významný človek i veľký pán, — myslím si a letím dolu schodmi oholiť sa…
Tak teda zasa sťahovanie — neistota.
Padol prvý novembrový sneh. Petrohrad obelel. Nebo sa rozjasnilo. Slniečko zasvietilo a
         my sme povandrovali do Moskvy. Pravé oko mi už neplakalo, ale duša by bola potrebovala
         atropinu, aby nebola taká stiesnená, úzka a plačlivá.

--- KAPITOLA 11 ---

XI. Moskva — Kijev — Moskva
Srdce Ruska bolo studené. Kuriči prestali kúriť.
„Chladnokrvní Angličania“, hovorili o nich páni. „Nech si vykurujú svoje panské domy
         sami páni“, hovorili kuriči. Obrat kolesa bol taký krutý, že všetci, čo sedeli na voze,
         povypadúvali. Doterajší páni stali sa sluhmi, doterajší sluhovia pánmi. Kuchárky so
         slúžkami sadaly za biele stolíky v stolových a ich „vysokoprevoschoditeľstvá“ našli sa v
         kuchyni. Starí bradatí generáli a vysokí úradníci stáli na rohoch ulíc s balíkmi novín pod
         pazuchami a predávali noviny ticho, bez vynukovania, najviac ak otrčili proti chodcovi
         čerstvý exemplár. Videl si tváre inteligentné, s okuliarmi, s lícami ako kláty
         zvráskavelými, odhadzovať sneh a zametať ulice, až srdce stislo, a bol by si ich vdačne
         odmenil. Tým zakúrili! A ešte, vraj, nech si kúria sami!
Všade bola zima. U nás v izbe vyšiel teplomer najviac na 8 stupňov tepla. Sedávali sme v
         kapcoch a kepeňoch, s baranicami na hlave. V redakcii, krásnom „osobniaku“ Čecha Šimúnka,
         zostaly len vysoké, tapetované, skvostné izby s elegantným náradím, salónmi, hladkými
         parketmi, ohromnou knižnicou s knihami v zlatoreze a koženej väzbe, všade koberce a vysoké
         porcelánové kachle, čistučké, biele, ale bez ohňa, ako stojace mŕtvoly, z ktorých vystydla
         krv, také studené pomníky tepla, od ktorých sme šli zamrznúť. V stolových, kam sme
         chodievali, sa i polievka i čaj parily cestou na stolík, ale ochladly, kým si stačil
         chlipnúť.
Obchody boly plné šunkami, slaninkou, klobásami, olejovými a údenými rybami, konzervami
         a všelijakými lakotami, buteľky drahého vína, šampanského lákaly v elektrickom osvetlení
         ako pekné dievčatá; boly i peniaze, mohol si si nakúpiť, ale čože, keď chleba nebolo,
         kúštik radostného chleba si nedostal, nemohol si si zajesť chlebíkom ani klobásku, ani
         slaninku, ani údenú rybu, a keď si si nemohol zajesť, nemohol si si ani zapiť. Z chleba, čo
         nám dávali, trčaly fúzy a bol čierny a tvrdý ako hruda. Len potajme, kdesi na stanici, bolo
         vraj dostať chleba za 100 — 200 rubľov, ale musel si sa vyznať, aby ťa nechytili a s
         priekupníkom nezavreli.
Ja som sa ani z domu neopovážil vyjsť. V spleti „pereulkov“ som sa raz tak zaplietol, že
         som nemohol trafiť domov. Od tých čias som vychádzal len v spoločnosti takých, ktorí sa v
         uliciach Moskvy vyznali.
Ký div, že sme v tejto „boľšoj derevne“, ako Rusi sami nazývajú Moskvu, nezostali dlho.
         Hľadali sme útulnejší kraj, kde by bolo viacej tepla, chleba a menej sopečnej pôdy, ktorá
         sa nám triasla pod nohami.
Prešli sme do Kijeva, vtedy hlavného mesta ukrajinskej republiky. Tu bolo chleba dosť a
         tepla až priveľa. Ledva sme si sadli k večeri, už sa zakudlilo na vŕškoch a zahučaly delá.
         To sovietske vojská Muravieva začaly obliehať mesto.
Pritúlil ma Živocký, ten, čo mi tú líščiu bundu požičal. Obloky veľkej, jasnej a teplej
         izby na poschodí dreveného domu rinčaly ako reťazi a nad samou hlavou pískaly a švišťaly mi
         šrapnely. Zpočiatku som stŕpal, že sa drgnú o štít domu a celá stavba bude na hŕbe i so
         mnou, ale navykol som. Natiahol som si prikrývku na hlavu, aby som nepočul a, pomysliac si:
         „Nech sa robí, čo chce“ — zaspával som hneď.
Pri tomto obliehaní, rachote diel, obláčkoch výstrelov, výbuchoch, tresku váľajúcich sa
         múrov, trasení oblokov, prachu, dyme a ohni v miestnostiach hotelu De France sľuboval nám
         slávnostne náš vodca, profesor Masaryk, že „ako od samého počiatku postupoval podľa nášho
         všenárodného a slovanského programu, tak bude postupovať i naďalej a v tejto službe pre náš
         národ chce vytrvať do konca“.
— Sľubujem to vám, nášmu vojsku, našej emigrácii, nášmu národu… Žiadam tiež taký sľub od
         vás, ktorý znamená len to, že pre blížiace sa svetové rozhodnutie musíme všetci zvýšiť
         svoje sily a že sily tie chceme účelne spojiť… Domáhame sa samostatnosti československého
         štátu. Nezávislý československý národ bude v čele národov demokratických a pokrokových,
         československý národ po príklade husitských a táboritských predkov vykoná prenikavé zmeny
         svojho sociálneho ústroja. Čo Čech — to brat, čo Čech — to Slovan, čo Čech — to človek.
         (Keby to boli počuli moskovskí Slováci!)
A my, stojac okolo neho, sľúbili sme mu:
— Verne chceme slúžiť svojmu národu v jeho veľkom historickom zápase, pokiaľ to bude
         jeho vôľou, tak nám prikazuje česť a vernosť k nášmu ľudu v domovine.
Každý z nás mu podal ruku.
„Všetky sily účelne spojiť“, vírilo mi mysľou, keď som vychádzal z hotela s ostatnými do
         búrky delovej a ohňostroja na nebesách. „Tu máš hneď Slovana proti Slovanovi…“
Začiatkom februára boľševici dobyli Kijev. Ukrajinská vláda ušla, aby si na pomoc
         pozvala Nemcov a s nimi sa vrátila.
Medzi časom sa začal i náš národ drobiť.
Kijevský soviet vydal dekrét, že sa organizuje československá rudá garda. Český časopis
         Svoboda odtlačil dekrét s vyzvaním, že kto chce vstúpiť do socialistickej armády, aby
         prišiel do ich štábu so zbraňou.
Socialistická armáda! Servus, prví boľševici českí. Prví zradcovia.
Prišiel i inženier Král s Němečkom, že organizujú československé oddiely pri
         dobrovoľníckej armáde generála Alexejeva na Done.
Začali i naši vojaci niektorých členov Odbočky Národnej rady nazývať „typickými
         buržujmi“. Treba bolo reorganizovať Odbočku a pribrať za členov „nie typických buržujov“.
         Pribrali nespokojencov.
Ale naše zrno bolo ťažké ako zlato. Odfúklo len pleveľ. Čo i zlato pohýbalo, to boli
         Nemci. Približovali sa ku Kijevu a my sme sa rozpŕchli, každý svojou stranou, kade ľahšie.
         I boľševici, i československá revolučná rada robotníkov a vojakov, ktorá sa už stačila
         utvoriť s fingovaným T. G. Masarykom v čele, aby väčšmi vábila, i pán profesor, i Odbočka.
         Pľuhaví Nemci! Vyhnali nás z Petrohradu, vyhnali nás z Kijeva, vyženú nás z Moskvy a z
         celého Ruska.
Ja som sa vrátil do Moskvy. Tú cestu nezabudnem. Najprv som sa ulepil na nákladný vlak a
         šiel na „ploščadke“, kým som nezapadol snehom, ktorý padal v hustých chumáčoch. Keď mi od
         mokra a prievanu začala byť zima, soskočil som na ktorejsi stanici, že dočkám najbližší
         osobný vlak smerom k Moskve. Čakal som celú noc, kým neprišiel, ulepil som sa naň, vtisol
         som sa do koridora a tam som stál, stál, stál, kým som sa nesvalil na dlážku do nečistoty,
         prachu, medzi lupene vypľutých semiačok a nezaspal opretý o priehradku vozňa. Keď som
         prišiel do Moskvy, mal som nohy zapuchnuté od dlhého státia, ledva som nimi preberal.
Bolo studené moskovské februárové ráno. Chvíľu som rozmýšľal, kam sa vrhnúť, koho poctiť
         svojou milou návštevou. „Janko Korman, to je dobrák“, prišlo mi na um. Šiel som k nemu…

--- KAPITOLA 12 ---

XII. Moskva—Omsk—Irkutsk
Dňa 11. marca sme sa pohli do Omska. Nemec nás naháňal. Z Kijeva do Moskvy je na
         dostrelenie. Keby tak chcel, raz-dva je v Moskve, „Jen dál!“ vydalo sa heslo a šli sme.
         Ráno bolo na bielo zalíčené, ako slovenská chalupa pred vianočnými sviatkami. Slnko zpoza
         hustého organtína žmúrilo a predmety hádzaly ledva badateľné tiene.
Na stanici predávali mlieko. Pohárik za 50 kopejok. Kúštik chleba s klobáskou ako palec
         3 ruble. Núkali akési čierne pagáčiky, podobné blinom, papirosy a noviny Iskra.
Šesť nás bolo v kupé: dr. Girsa, dr. Markovič a okrem mňa ešte traja invalidi. Vozeň bez
         čísla, panský, dosť čistý. Svietil plyn a bolo možno i umyť sa. Príjemne prekvapovalo, že
         po chodbách nepostávali cestovatelia bez miesta, nebolo vidieť vriec, košíkov a kufrov.
         Tovariščov nepúšťala stráž s vintovkami a štykmi, ináč by sa boli do našich vozňov hneď
         nahrnuli. Oblepili strechy ako roj včiel. Prechádzali sa, behali, dupotali nad nami, keď
         vlak zastal, aby sa rozohriali. Bolo mi ich ľúto. Vietor sháňal po snežných rovinách, čert
         vie koho, nie že by bol prisadol už raz kdesi v kúte čušal.
Po staniciach úžasná nečistota, hotová kloaka, kam si kročil. Nik nečistil a nezametal.
         To bolo najpodlejšie zamestnanie v oslobodenom, revolučnom Rusku. Každý chcel byť najmenej
         komisárom. My sme si udržiavali poriadok sami.
Noviny, ktoré sa nám dostaly do rúk, ako Utro Rossii, Novoje slovo, Russkija viedomosti,
         písaly o dvoch veciach: o reči Balfoura, ktorý chce pomôcť Rusku japonskou okupáciou
         Sibíri, čo znamená veľké nebezpečenstvo pre Rusko, lebo okupácia rovnala by sa strate tejto
         bohatej zeme. Nechceme priateľa, ktorý nás chce zožrať. Musíme si pomôcť sami… Ďalej písaly
         o potrebe armády s prísnou disciplínou a o reči Trockého, ktorý to prízvukoval… Zaujímavý
         národ: najprv svoju armádu a disciplínu v nej rozruší a potom „podi sozidať novuju armiju“.
V Syzrani mi dali čítať zápis zasadnutia československých národných radcov: Čermáka,
         Klecandu, dr. Markoviča, Miškóciho a dr. Girsu, v ktorom určili, kto má ísť s vojskom do
         Francúzska a kto má zostať v Rusku. Zasedajúci naznačili seba samých, že zostanú v Rusku,
         ostatní členovia, ako „osobitný oddiel odbočky“, pocestujú do Francúzska. Z
         agitačno-propagačného odboru, do ktorého som patril i ja, mal Pavlů a Kudela zostať, Hurban
         a ja odcestovať s vojskom, Hurban v hodnosti plukovníka, ako veliteľ „rozviedčikov“.
Dobre. Teda do Francúzska. Mrzelo ma pritom len to, že je to sotva isté, lebo, keď nie
         inde, u nás v tie časy platilo: čo hlava, to rozum, a človek mieni, Pán Boh mení.
Čím ďalej sme šli, tým viacej bolo chleba, masla a mlieka. V Ufe sme dostali prvý raz
         teplý obed od tých čias, čo nás cestou častoval Paulíny varenou kapustou. Dali sme si šči,
         filé a dve porcie bielej kávy. Po stoloch s neumytým „vixlajnvandom“ boly nastavané celé
         vežičky z chleba a bublikmi si si mohol ovinúť ruky a nohy, ako brazoletňami. Len lyžičky
         boly drevené a taniere poobtĺkané, hotová hrochoť.
Telesný pokrm bol, ale duchovného nebolo: nijaké novinky. Po dlhom čakaní prišla Zemlia
         i volia so starými zvesťami o odrezaní Kijeva od Moskvy, o Nemcoch v Reveli, o mierových
         podmienkach, o reči Trockého a zasa o potrebe armády. V Čeliabinsku nám dali Izvestija
         čeliabinskago sovieta krestianskich, rabočich i soldatskich deputatov, v Kurgane Izvestija
         kurganskago sovieta rabočich, soldatskich i krestianskich deputatov. Samé „objavlenia“,
         „zajavlenia“ a zasa Trocký a jeho reči o potrebe revolučnej armády.
Za 19 dní prišli sme konečne do Omska. Privítali nás zvesťou, že Omsk je preplnený,
         sotva dostaneme miesta. Ani sme nevysadli. Až neskoro večer hlásil brat Glos, že je jedna
         prázdna trieda v „eparchiálnom učilišči“, tú, ak chceme, môžme okupovať, ale hneď, lebo nám
         i tú môžu vziať.
Teda „honem“.
Veľká nezametená sieň, zabielené špinavé steny. Spali sme na zemi. Kto čo mohol,
         prestrel pod seba, a prikryl sa tým, čo mal. Ja som si ľahol na svoj sibírsky paplon, dal
         som si pod hlavu malú hlavničku a prikryl som sa zimníkom, čo mi v Moskve daroval Országh.
         Líščiu bundu, čo mi požičal v Kijeve Živocký, som musel vrátiť, tak sa mu zapáčila, keď ju
         videl na mne. Namiesto nej mi daroval „regenmanteľ“, ale ten bol v Moskve slabý, a tak som
         bol nútený sobliecť sa z kabáta pána Országhovho. Kým som zaspal, myslel som na Berezovku
         za Bajkalom, ako som tam spával. Bol to ohromný rozdiel, a preto i myšlienky boly krajšie i
         sen lepší.
Na druhý deň sme si boli obzrieť mesto. Zima bola ešte veľká, hoci bol apríl. Hmlisté,
         sivé ráno. Po stromoch inovať. Plechové strechy v srieni. Čerstvý sneh pod nohami, tvrdý,
         sypký, zimný. Od severa fučal ostrý vietor. Slniečko na belasom nebi svietilo a neskoršie k
         obedu popri stenách i hrialo. Obzreli sme si domčeky pekné, drevené, na bielo maľované, s
         oblôčikmi na červeno maľovanými. Kde-tu väčšia murovaná budova, v centre výzor celkom
         europský so širokými kamennými dlažbami. V bočných uličkách nahrádzaly dlažbu dosky.
         Obchody prázdne, vo výkladoch málo, ľudí mnoho. Izvoščíci s peknými, veľkými koňmi a
         parádnymi, cifrovanými bičiskami.
Obedovali sme v Svobode. I tu bolo ľudí, ani čo by zadarmo rozdávali obedy. Ledva sme
         dostali miesta. Miešanina rečí. Počul si rusky, nemecky, česky, maďarsky, lotyšsky, poľsky,
         platdajč. Zajatci, bieženci, vojaci, ženy, dievčatá, deti. Obsluha ženská a dosť pomalá.
         Kým ti niečo priniesli, zjedol si i dve pyramídy bieleho chleba, čo boly pred tebou, a
         pozeral si na tretiu na susednom stole. Obed s dvoma chodmi stál 2 ruble 40 kopejok, s
         troma o 1 rub. 20 kop. drahší, so štyrmi zasa viac o 1 rub. 20 kop. Kto jedol so
         samovražedlným úmyslom, mohol sa za 10 rubľov rozpuknúť. Nám vyhladovelým chutil najmä
         chlieb.
Zapálil som si po obede viržínku, čo mi daroval brat Jaroš, a vravím Otomarovi Houdkovi:
— Zostaneme v „eparchiálnom učilišči“?
— Ešte čo! Toľko som chodil do školy, že učebnú triedu nemôžem vystáť. Ledva som v nej
         vydržal cez deň už ako chlapec, a teraz ako zrelý chlap mal by som tam i nocovať? Fuj!
— Tak bude treba byt hľadať.
— Bude.
Ľahko bolo povedať, ťažšie vykonať.
Režim v meste bol boľševický. Miestne vrchnosti sa chovaly nepriateľsky oproti nám.
         Nedôverovaly Čechoslovákom. Bolo i nebezpečenstvo, že budeme musieť z Omska odísť. Nemecká
         orientácia nás mrazive ofukovala. Nie div: v miestnom soviete boli i naši Maďari, i Nemci —
         zajatci, ktorí ľahko vplývali na ruských Židov. Báli sa semjonovských plukov, ktoré hrozily
         od východu, a boľševici nás upodozrievali, že sa k nim pridružia i naše vojská. Z
         moskovského centra už vtedy lietaly telegramy, aby nás odzbrojili. Prichádzali z Penzy naši
         kurieri a potvrdzovali zvesti. Hovorili, že odzbrojenie už bolo. Každému nášmu ešelónu
         nechali len jednu rotu so zbraňami, s jedným guľometom a jedným delom. Noviny prinášaly
         zvesti o veľkom nastúpení na západe. Písaly, že Nemci bombardujú Paríž. Miestne Izvestija
         štvaly po rusky proti nám, Wahrheit po nemecky a Forradalom po maďarsky. Omskij viestnik,
         ešte so starou ruskou ortografiou, nebol dosť „blagonadežnyj“ v očiach vrchností a bál sa
         prehovoriť v náš prospech. My sme vydávali Informačnyj listok po rusky, ale on nestačil
         zahlušiť nepriateľské hlasy a zmeniť chovanie všelijakých červených komisárov.
V kadetskom „učilišči“ chceli mať zajatí Česi a Slováci shromaždenie, ale maďarskí
         „krasnogvardejci“, bývalí maďarskí zajatci, pohrozili, že shromaždenie rozoženú štykmi ako
         buržoázne a kontrarevolucionárne. Dožili sme sa týmto činom v Rusku bývalého Maďarska, len
         namiesto „nemzetellenes“ hovorili „forradalomellenes“ a „népellenes“.
Byty boly zosocializované. Na jednu izbu patrily dve osoby. Nájomníkov sa každý bál a
         tŕpol, akí sa mu nanútia. Bolo ťažko dostať byt. Pred nosom zavierali dvere na kľúč a ani
         do reči sa nepustili.
Po dlhom hľadaní sme našli dve izby, každá po 60 rubľov. Holé steny, bez náradia, ani
         postieľ nebolo. Mladá pani sa so strachom vypytovala:
— A kedy budete chodiť domov?
— Ani nevyjdeme.
— Nebudete si dievčatá vodiť?
— Nebudeme.
— Ani doma piť, spievať, kričať?
— Budeme tichí ako ryby.
— Ani „sovieščanie“ nebudete mávať?
— Nie.
— Vy ste nie Rusi?
— Nie.
— Čechoslovaki?
— Tak točno.
Bolo mi smiešno. Zvedavá pani, ako nejaký farár pri spovedi. Otrčila ruku, aby sme jej
         vyčítali 120 rubľov, čo sme aj urobili. Sňala ešte záclony a pozerala po izbe, či niečo
         nenechala. Ukázal som na veterný mlynček, čo sa vrtel za oblokom zvonku.
— To nesoberiete?
Zavrtela hlavou.
— Chvála Bohu!
Byt sme vzali štyria: Otomar Houdek, jeho brat Zdenko, dr. Dušan Makovický mladší a ja.
         Priče sme si dali narobiť, vypriadli sme odkiaľsi stolíček a nasťahovali sme sa so svojimi
         bohatstvami.
Nerobili sme nič a tak sme len jedli, pili a prechádzali sa. Zbudlo času i na čítanie.
         Makovický mi dal Tolstého dielce Christianstvo i patriotizm, aby som si ho prečítal. Ako
         som predtým zbožňoval tohto „velikago pisateľa zemli ruskoj“, tak som po prečítaní zanevrel
         na neho.
— No, čo poviete? — opýtal sa ma Makovický, keď som mu vracal knižtičku.
— Tolstoj nechce nacionalizmus a patriotizmus? Nechcieť možno len to, čo je a čo sa
         dáva. V Rusku ani jedného, ani druhého niet. Keby ich bolo, nebolo by rozkladu, nebolo by
         takej porážky, nebolo by Brest-Litovska. Tolstoj je taký ako chuligán, čo rozrušuje cudzie
         majetky, páli a ničí, zabíja, lenže práve tých ctností, ktorým by mal učiť svoj úbohý
         národ, u neho niet.
— Tak si prečítajte Odumajtes.
Tu Tolstoj odmieta vojnu. Ide do krajnosti a prichádza na to, že jemu je Rusko ničím,
         len aby ľudia mohli doma byť, siať, kosiť a modliť sa, ako im Kristus prikázal. Bol hotový
         zapredať celú veľkú slovanskú ríšu za jeden úprimný Otčenáš.
— Ten filozof sa nám nehodí, aspoň teraz nie, — vravím Makovickému. — Krásne je to síce,
         ale len na papieri. Prax je iná od stvorenia sveta a bude iná do jeho konca.
— Vidíte, Rusi sa „odumali“.
— Krásne. Nemec je pred Petrohradom a Moskvou. Boľševici nechcú Otčenáš, ale armádu.
Na vežiach síce ešte zvonili, ale vo vzduchu bol pušný prach. Chýbala iskra, aby všetci
         mierumilovní filozofi vyleteli do povetria so svojimi teoriami.
Koncom apríla sa vyjarilo. Prestalo mrznúť. Namiesto snehu stálo na uliciach čierne
         sibírske blato, riedke, kde-tu tečúce chamule. Potôčky zurčaly. S jednej strany na druhú sa
         ani prejsť nedalo a pri priechodoch si sa musel rozbehnúť, aby si potok preskočil. Boly
         ulice, kde sa už prášilo, a iné, kde sa na svahoch ešte černel sneh. Vietor fúkal a sušil,
         ale oči od neho ešte slzily.
Chodieval som k Irtyšu. Tu slnko pražilo na drevenú stenu, pod ktorou som sedával. Bolo
         ticho, len dolámaný ľad na rieke neustále šumel, srážal sa, sipel. Kusy sa kopily,
         zastávaly a zasa pohýnaly. Nad nimi vrany a holuby. Povetrie ako by sa triaslo. Pri
         drevených zábradliach plno ľudí. Lovili kolísajúce sa brvná z vody pri brehu dlhými týkami.
         Pod žltou bránou, pozostatkom väznice, v ktorej sedel Dostojevskij, celý kopec špinavého
         snehu, biele steny počarbané a zahádzané blatom. Ďaleko za riekou vŕštek a za ním široká
         plocha už bez snehu.
Tu som sa slnil a vyháňal reumu z hnátov, rozmýšľajúc, čo bude s nami. V kancelárii
         Odbočky bol vyložený hárok s dvoma rubrikami. Jedna mala obsahovať mená tých, ktorí chceli
         ísť do Francúzska, druhá tých, čo by radšej zostali v Rusku. Do jednej alebo do druhej sme
         sa mali zapísať. Do ktorej teda? Odhodlal som sa ísť do Francúzska s ťažkým srdcom. Skoro
         taká ďaleká cesta, ako na mesiac, cez Vladivostok a potom morom na Ameriku alebo Indiu.
Obliekol som sa do zelenkavých vojenských šiat a všetko civilné som predal za 400
         rubľov. Vojská prechádzaly cez Omsk. „Na niektorý ešelón sa ulepím“, myslel som si. Dodali
         mi chuti i naši slovenskí dôstojníci zo 7. pluku: Viest, Čipka, Daxner, Manica, ktorí nás
         cestou navštívili a ktorých sme oslavovali u Paulinyho tvarohovými rezancami, pivom a
         čiernou kávou.
Veselé dni zamieňaly sa smutnými. Vlaky neprivážaly len živých. V jeden deň priviezly i
         mŕtvolu Juraja Klecandu, člena Odbočky. Umrel 27-ročný, zdá sa mi, na škvrnitý týfus.
         Pochovali sme ho s vojenskými poctami. Nad hrobom rečnil Špaček po česky a major Vergé po
         francúzsky. Na konci sme zaspievali: Kde domov môj? Ten bol veru ďaleko.
Sišiel som sa i s Jožkom Országhom, naším besedničkárom z časov kijevských Slovenských
         hlasov. Zásoboval časť armády a hneď nás i zavolal do svojej „teplušky“ na vodku. Dával ju
         preparovanú akýmisi bylinami. Mne lepšie chutila čistá.
I druhý Jožo (Gregor) sa ukázal. Bol predbežne len vo francúzskej čiapke.
— Píšem článok, — hovorí mi.
— O čom?
Dal mi ho prečítať. Hanil v ňom politiku Vajanského a vychvaľoval politiku
         Mladoslovákov.
— Čo povieš? — opýtal sa ma.
— Driapeš starú dobrú tisícovku, ktorých máme málo, a ponúkaš nové desaťhalierniky
         preto, že sa blyštia. Koľko desaťhaliernikov ide do jednej tisícky, toľko Mladoslovákov do
         jedného Vajanského. Vajanského význam, brat môj drahý, nebol v politike, ale v udržaní a
         šírení slovenskej osvety… Zlý kritik je, kto hľadá v diele to, čoho niet a čo by v ňom malo
         byť. Treba kritizovať dielo. Mladoslováci na príklad nevynašli pušný prach. Mám ich zato
         srovnať so zemou? Nevynašli ani československú orientáciu. Tá už bola za Kollára a starého
         Hurbana. Ani drobnú prácu nevynašli. V šesťdesiatych rokoch každý kňaz zakladal spolky
         striezlivosti a apoštoloval. Ani nešli k ľudu. Šli do novín, aby hanili starých, a starí im
         to odplácali. Národ, pravda, chvála Bohu, ani jedny, ani druhé novinky nečítal…
— Ale tá cárofilská politika, čakať od Rusov naše spasenie so založenýmí rukami a
         nechcieť znať suseda Čecha…
— Aký cárofil? Vezmi si jeho knihy veršov, nájdeš tam jediný verš na smrť Alexandra II.
         Osloboditeľa. Nikde inde nemáš spomienky o cárovi. A ruská spása? Komu inému môžme ďakovať,
         že máme armádny sbor v Rusku? Rusom. Že neznal suseda Čecha? Sám neveríš. Nepoznáš Epištolu
         do Čiech? Tam privoláva Čechom: „je miesto pre vás tu pod sňažňou Tatrou“. Vajanský bol
         Slovan, a to zahrnuje v sebe i Čechov.
V rozhovore nás pomýlila slávnosť 1. mája.
Ulicou šiel sprievod ľudí, žien i detí v dlhých a širokých nezriadených radoch s
         červenými zástavami, hudbou a spevom, ako kedysi v Kijeve pri vypuknutí prvej revolúcie.
         Spievala a hrala sa Marseillaisa. Väčšinou to boli naši zajatci, preoblečení do ruských
         uniforiem, čiastka pešo, čiastka na koňoch a na delách. Za nimi zasa hudba a za hudbou zasa
         pešiaci a kone. Začul som maďarskú pochodovú pieseň a maďarské výkriky: „Éljen az orosz
         köztársaság!“ Hneď zatým: „Doloj Viľgeľm!“
Ale nemecký vyslanec Mirbach bol už v Moskve a v jeho područí celý moskovský soviet. V
         brest-litovskom mieri bol i taký bod, že Nemci nedovoľujú nijakú agitáciu v Rusku proti
         nemeckej vláde, štátu a vojsku. To znamenalo nebezpečenstvo i pre naše vojsko. Čím ďalej od
         Ruska, tým lepšie.
25. mája som si zasa sadol na vlak a so mnou Marendiak, Janko Korman, Otomar Houdek a
         Dušan Makovický mladší. Mali sme ísť všetci do Francúzska na východ, ako bolo heslo vydané,
         a hlásiť sa vo Vladivostoku pri svojich vojenských častiach.
Dali nám vozeň II. triedy s červenými plyšovými kanapkami, vyčistený, len sa tak leskol.
         Vo vlaku boly ženy, ktoré udržiavaly poriadok. Dni boly pekné. Otvorenými oblokmi dýchala
         jar. Na pláňach nová tráva a rozzelenené brezy. Malé drevené staničky v rozveselených
         stromových hájikoch mihaly sa pred našimi očami. Slnko ako žeravé železo zapadalo na
         hmlistom západe a zapaľovalo ho do červena. Nad ním nebo fialové, belavé, zelenkavé. Večer
         vychádzal veľký mesiac na juhovýchode, najprv ružový, potom zlatý, zatým strieborný.
         Odrážal sa v močarinách a kotúľal sa s nami. V poliach ako by chumáčiky pary vydychovala
         zem. Vlak bez zdýmania a fučania len lomozil a kĺzal sa po nekonečných koľajniciach, ako po
         rebríku, složenom priekom cez ďaleké rovné polia.
Od príjemnej a pohodlnej cesty vo vlaku s málo cestovateľmi bolo veselo. Korman,
         Marendiak, Makovický hrávali šach, Houdek obyčajne ležal nado mnou a nevychádzal, ja som
         čítal a, keď sa dalo, spal.
Hladké naše napredovanie netrvalo dlho. V Novonikolajevsku nás pristavily naše vojská.
         Na stanici ako v úle, bzučanie, mrvenie, behanie. Do vlaku prišli naši vojaci a nás
         legitimovali.
Čo sa stalo?
Nič, len to, že všetky naše heslá boly hore kopytami.
Heslo: na východ do Francie, heslo: nemiešať sa do ruských vecí, heslo: všetko do
         vojska, heslo: neodovzdávať zbrane, heslo: nerozdvojovať sa rozstrapkaly sa. Antipatie, ako
         hôrne potoky na jar, rástly a rástly. Nebolo známo, ktorý most strhnú, ktorú cestu zalejú a
         ktorý les vytnú. Vody šumely, vrieskaly, hučaly… Až tu krvavá potopa…
Muraviev v Kijeve dal našim vojskám voľný odchod. Boľševici ešte v marci boli rytieri,
         aspoň na papieri. Antonov Ovsiejenko, hlavný veliteľ juhoruských republík, vydal príkaz
         svojim vojskám, že „naši druhovia z československého armádneho sboru, ktorí slávne a
         chrabre bojovali pri Žitomíre, kryjúc Kijev, a pod Grebionkou i Bachmačom hájili cestu k
         Poltave a Charkovu, teraz odchádzajú z Ukrajiny a odovzdávajú nám čiastku výzbroje.
         Revolučné vojská nezabudnú na bratskú pomoc, ktorú československý armádny sbor preukázal v
         boji pracujúceho ľudu Ukrajiny s bandami lúpežníckeho imperializmu. Výzbroj, odovzdávanú
         Čechoslovákmi, prijímajú revolučné vojská ako bratský dar“.
Stalin z rozkazu centra, t. j. sovieta národných komisárov v Moskve, telegrafoval priamo
         predstaviteľom nášho armádneho sboru, že „soviet národných komisárov pokladá návrh
         československého sboru za spravodlivý a v celom jeho rozsahu prijateľný pri podmienke
         neodkladnej dopravy ešelónov do Vladivostoka, ako i neodkladného odstránenia
         protirevolučného komanda.
Čechoslováci idú nie ako bojové jednotky, ale ako grupa slobodných občanov, berúcich so
         sebou istý počet zbraní pre svoju obranu od nápadov protirevolucionárov.
Soviet národných komisárov prikazuje sovietu v Penze — tovariščovi Kurajevu — zameniť
         všetkých starých komisárov a naznačiť nových dôveryhodných, ktorí odprevadia čs. vojská do
         Vladivostoka s tým, aby oni chránili celosť a systematicky podávali zprávy sovietu
         národných komisárov o všetkých udalostiach, týkajúcich sa dopravy Čechoslovákov.
V tomto smysle budú rozposlané telegramy všetkým zainteresovaným sovietskym deputátom.
Oznámte Čechoslovákom, že soviet národných komisárov je hotový preukázať im pomoc na
         teritorii Ruska pri podmienke ich čestnej a iskrennej lojálnosti. Z rozkazu sovieta
         národných komisárov Stalin“.
Náš armádny sbor vydal rozkaz, že každý ešelón má mať na svoju obranu jednu vyzbrojenú
         rotu s 84 dvojstupmi, počítajúc v to i poddôstojníkov, okrem toho má mať jeden guľomet. Na
         jednu vintovku 300, na guľomet 1200 nábojov. Všetka zbraň vyše tohto má sa vrátiť. Na
         ochranu ešelónov s aviatickým oddielom určila sa jedna ozbrojená rota a na ochranu
         armádneho sboru jedna rota.
Odovzdanie zbrane sa malo začať 27. marca o 12. hodine a malo sa robiť podľa toho, ako
         budú prechádzať ešelóny Penzou. Keď sa zbraň odovzdá, ešelóny môžu ísť ďalej na Samaru.
Vojsko reptalo.
— To len ten Mirbach robí.
— Provokácia českých komunistov.
— Dr. Růžička, Strombach, Heizel, Brabec, Knoflíček, Beneš, Hais, Muna. Všiváci!
— Aj ten Hašek v Samare.
To boli českí boľševici, ktorí informovali ruských a huckali proti nám.
Odrazu nebolo jasné, kadiaľ sa pôjde. Československý deník nastolil otázku: Na východ,
         či na západ? Vyskytol sa i tretí smer: Na Archangeľsk.
— To je nová intriga, — znepokojovalo sa vojsko, — chcú nás rozdeliť, oslabiť, vohnať do
         pažeráka Nemcom. Na Archangeľsk nepôjdeme, — kričalo sa, — tam zahynieme hladom!
— Ale veď je to vôľa spojencov, — chlácholili. — Pozrite, to žiada i major Vergé,
         pridelený Francúz k nášmu armádnemu sboru. To telegrafuje i posolstvo z Moskvy, čo sme
         vyslali, Maxa, Markovič, Janík…
— Neveríme. Nechceme. Nepôjdeme.
Do povetria, nabitého pušným prachom, padla iskra, a nastal výbuch.
V Čeliabinsku na stanici stály niektoré naše ešelóny. Maly ísť na východ. Boly tu i
         vlaky s rakúsko-uhorskými zajatcami, väčšinou Maďarmi a Nemcami. Títo mali ísť na západ.
         Jeden z týchto zajateckých vlakov už i uháňal a ktorýsi zajatec hodil kus železa do nášho
         dobrovoľníka, trafil ho do hlavy tak, že omráčený padol. Naši zastavili vlak a prinútili
         zajatcov vydať vinníka, ktorého v hneve na mieste zabili. Čeliabinský soviet vec vyšetroval
         a povolal niektorých našich dobrovoľníkov za svedkov. Tí šli a boli uväznení. Vyslali
         zvláštnu deputáciu so žiadosťou, aby uväznených vydali. Uväznili i deputáciu. Vyslali do
         mesta ozbrojený oddiel so žiadosťou o neodkladné vydanie areštovaných, ináč bude zle.
         Miestny soviet sa naľakal a žiadosti vyhovel. Ozbrojený oddiel sa vrátil i s oslobodenými.
         Vojsko sa uspokojilo, ale boľševici nie.
Zachytený bol telegram čeliabinského sovieta do Jekaterinburga, v ktorom sa žiadala
         posila od Jekaterinburga na odzbrojenie našich vlakov, stojacich na stanici v Čeliabinsku.
         Dostaly sa nám do rúk i telegramy Aralova, prednostu operačného oddelenia ľudového
         komisariátu vojny, o neodkladnom zadržaní, odzbrojení a rozformovaní všetkých ešelónov
         československého armádneho sboru, ako zvyšku starej pravidelnej armády. Vyšiel na svetlo i
         najkrajší telegram, v ktorom rozkazoval sám Trocký, že „všetky soviety na železničnej čiare
         sú povinné pod hrozbou ťažkej zodpovednosti odzbrojiť Čechoslovákov. Každý Čechoslovák,
         ktorý bude dochytený so zbraňou na železničnej čiare, nech je na mieste zastrelený. Každý
         ešelón, v ktorom sa objaví hoci len jeden ozbrojený, nech je vyhodený z vozňov a zavretý do
         zajateckého tábora. Miestne vojenské komisariáty sú povinné vyplniť hneď tento rozkaz.
         Každé premeškanie bude sa pokladať za nečestnú zradu a prinesie vinníkovi nemilosrdný
         trest. Súčasne s telegramom posielam v tyl československých ešelónov sily, ktorým je
         rozkázané naučiť poriadku povstalcov. S čestnými Čechoslovákmi, ktorí odovzdajú zbraň a
         podriadia sa sovietskej vláde, budeme postupovať ako s bratmi, tým bude poskytnutá všemožná
         podpora. Všetkým železničným zamestnancom sa oznamuje, že ani jeden vagón s Čechoslovákmi
         nesmie sa pohybovať na východ. Kto ustúpi pred násilím, ukáže tým pomoc Čechoslovákom pri
         ich pohybe na východ a bude nemilosrdne potrestaný.“
V tieto časy už zasedal československý revolučný sjazd v Čeliabinsku, svolaný Odbočkou.
         Hneď na prvej schôdzke sa delegáti jednomyseľne usniesli na tom, že akékoľvek vyjednávanie
         s boľševikmi o doprave je zbytočným marením času a že sa naše ešelóny budú pohybovať
         naďalej celkom samostatne. Otázka transportu armády vyňala sa z kompetencie Odbočky
         Československej národnej rady (OČSNR) a celé vedenie dopravy vojska, nachádzajúceho sa na
         ceste do Vladivostoka, odovzdané bolo Dočasnému výkonnému výboru. Tento výbor bol v čase
         transportu jedine oprávnený vydávať príslušné rozkazy. Prípadné nariadenia OČSNR boly
         neplatné.
Po zachytených telegramoch sa tento výbor usniesol odraziť zákerné útoky Trockého so
         zbraňou v rukách.
Došly zprávy, že v Zlatouste a Marianovke boľševici už i napadli naše ešelóny a
         čeliabinská dvetisícová posádka nedočkala sa pomoci od Jekaterinburga. Ešte pred jej
         vyspaním, ráno zavčasu o 4. hodine dňa 27. mája, bola odzbrojená a mesto bolo v našich
         rukách. Skoro bez výstrelu dostala sa nám do rúk všetka zbraň, strelivo, obmundírovka a
         bola složená v našich vozňoch.
Vzaté stanice Palatajevo, Mias, Argajas, Troick, Zlatoust, Petropavlovsk, Kurgan, a šlo
         to všetko po sibírskej magistrále ako oheň po zapálenej šnúre. Začala sa takzvaná sibírska
         „anabáza“.
Všetko toto dozvedeli sme sa v Novonikolajevsku. Kapitán Gajda nám neradil ďalej ísť,
         lebo je cesta neistá a nie všetky stanice sú v našich rukách.
„Jen dál!“ usniesli sme sa po krátkej porade. Keď nie ďalej, aspoň po Mariinsk, o ktorom
         boly isté zvesti, že ho zaujal kapitán Kadlec.
Ale do Mariinska sme sa nedostali. Zostali sme trčať v Tajge, staničke južne od Tomska.
         Tajga bola v rukách krasnoarmejcov. Vošli sme teda do klepca a stŕpali, čo sa s nami stane.
         Marendiak si strhol lentočku s čiapky. Makovický sa preobliekol do civilných šiat a my
         ostatní sme sedeli v našom vozni ako na tŕní. Nech boľševikom príde na um prezrieť vlak,
         pekne-krásne nás pochytajú a v najlepšom prípade zavrú do najbližšieho zajateckého tábora.
Divil som sa, že sa medzi ostatnými cestovateľmi nenašiel zradca, ktorý by bol pošepol
         boľševikom, že sú vo vlaku i československí vojaci, hoci bez zbrane.
Tak sme sedeli týždeň a čakali, čo sa stane. Tu sme sa dozvedeli, že Čipka, s ktorým sme
         ešte v Omsku pili u Paulínyho pivo, umrel v tomskej nemocnici. Vypadol z vlaku a odtrhlo mu
         ruku. Marendiak a Makovický šli mu na pohreb do Tomska, ale ho nenašli.
Čoho sme sa báli, o tom sa začalo hovoriť. „Obisk“ sa chystal. Ako na zavolanie prišli
         do Tajgy naši vojaci a my sme si vydýchli. Makovický sa zasa hodil do francúzskej uniformy
         a Marendiak si prišil na čiapku odtrhnutú lentočku.
Pohli sme sa ďalej. Nezašli sme ďaleko: len do Ižmorskej. Tu nám odopäli rušeň a vzali
         ho smerom k Tajge. V noci revidovali vozne naši vojaci s veľkým krikom. Povedali nám, že za
         Mariinskom tak na 25 verst sú ešte boje.
Ižmorskaja je malá dedinka. Stanička ako iné, žltá, drevená, v parčeku briez a kvitnúcej
         bazy. Na jednej strane trati veľká lučina, za ňou tajga s osikami. Na túto lučinu sme
         vychádzali z nášho vagóna, kládli vatry proti komárom a čajovali porozvaľovaní na pažiti
         alebo sediaci na brvnách. Žili sme na vajciach, mlieku, čaji a chlebe. Vo vozňoch nebolo
         možno obstáť pre horúčosť a muchy.
Po trati hučalo meno kapitána Gajdu. Vydal manifest, že chce iba voľný priechod do
         Vladivostoka a odtiaľ do Francúzska, lebo nám Rusko vzalo možnosť bojovať v Rusku proti
         Germáncom a boľševická vláda nám prekáža v slobodnom prechode. Chcú nás vydať Nemcom. Už i
         uväznili troch členov Odbočky. Preto vystupujeme my so zbraňou v ruke, ale sa nechceme
         miešať do vnútorných vecí Ruska. My odídeme, potom si robte, čo chcete atď.
— Musíme sa i my chytiť meča, — zahovoril raz pri šachu Marendiak. — To nejde, aby sme
         cestovali ako nejaký generálny štáb, ďaleko v pozadí boja.
— Ja by som rád likvidovať svoje veci, — vravel Korman, — len čo predám kožušiny, už som
         i vo vojsku.
— Čo kožušiny, keď ide o našu kožu? — zahanbil ho Marendiak.
— Ale veď ideme do Francúzska, — odvrával Houdek.
— Šach! — povedal Makovický a Marendiak trhol hlavou.
Vytiahol som svoj dokument, spoločný s Jankom Kormanom, a čítal nahlas: „Extrennyj
         otzyv. Prošu priniať dľa perevozky ot stancii Omsk do stancii Vladivostok v vagone II.
         klassa dvuch dobrovoľcev zapasnago bataljona češskoslovackoj revolucionnoj armii,
         kommandujemych v svoju časť v gorod Vladivostok, što podpisiu i priloženiem pečati
         udostovieriajetsia. Omskij zapasnyj bataljon češskoslovackich revolucionnych vojsk…“ Nie ti
         je dosť? Prosím tu je ešte druhý dokument: „Udostovierenie. Dano sije omskim zapasnym
         bataljonom revolucionnoj češskoslovackoj armii tovarišču… što oni diejstviteľno komadovany
         v svoju časť v gorod Vladivostok, gdie dolžny javiťsia u načaľnika 12. zapasnago bat. tov.
         V. Rappla, što podpisiu… “ atď.
— To bolo v pokojné časy, ale teraz je vojna. Ešte povedia, že sme „ulejváci“, —
         spamätal sa po šachu Marendiak.
— Kto to tušil? Raz máme rozkaz ísť do Vladivostoka a tam sa hlásiť u 12. rezervného
         pluku, musíme sa ta dostať a potom pokračovať v boji vo Francúzsku, ako to Gajda napísal,
         hoci by padaly sekery z neba, ako to Luther povedal, — zahundral svojím basom Makovický,
         chytiac koníka za hlavu a krúžiac s ním nad šachovou tabuľou.
— Ty, ako Tolstoján, sa i tak nesmieš protiviť zlu zlom, a keď to hneď nejde, aspoň ho
         oddialiť do Francúzska, — zasmial sa Houdek Makovickému, pozorujúc hru. — Ale tam ti ho
         vybije, — upozorňoval, a Makovický stiahol koníka nazpät, znova sa zamysliac a hmkajúc.
Marendiak nevydržal. Stratil sa nám cestou, t. j. vstúpil kdesi do vojska, či, lepšie
         rečeno, hlásil sa do svojej časti podľa svojho „extrenného otzyvu“, natrafiac na ňu. Korman
         sa stal melancholickým. Filozofoval o akejsi myšlienke, ktorú naše vojsko malo, ale ju
         stratilo.
— Naše vojsko ju má, — utešoval som ho, — tak, ako ju malo. Teraz jej práve robí cestu,
         aby ju mohlo uskutočniť.
— Cesta ďaleká.
— Veru.
— A neistá.
— Veru.
— Istejšie by bolo pri vojsku. Povinnosť…
Slovom: ozvalo sa v nás svedomie. Von sa vojaci bijú, vylievajú krv, a my cestujeme v
         II. triede, teraz už sám Pán Boh vie, kam a načo. V Irkutsku bude treba naše položenie
         objasniť. Šachy zameniť niečím vážnejším, pero a ceruzu zahodiť, kožušiny rozdať.
Trvalo to asi mesiac, kým sme sa pohli ďalej. Prešli sme Ačinsk, Krasnojarsk. Po
         trojdňovej ceste nás zasa pristavili v Kansku Jenisejskom. Vlak zatiahli na poslednú
         koľajnicu. To bol znak, že tak ľahko ďalej nepôjdeme a môžeme teda bezpečne pokračovať v
         našom letovaní. Dedinku Ižmorskú sme zamenili mestečkom s dvoma-troma ulicami, drevenými
         domcami a drevenou dlažbou. Dookola tá istá rovná step, len na juh nízke kopce. Život bol
         len na stanici. Dostali sme zvesť, že naše vojská víťazne napredujú v ešelónovej vojne,
         stanice jedna za druhou dostávajú sa nám do rúk. Namiesto nemeckého frontu vo Francúzsku
         bol domáci ruský front, hoci i ten bol vlastne nemecký, lebo boľševické gardy regrutovaly
         sa vo veľkej čiastke zo zajatcov Nemcov a Maďarov a komando z Moskvy bolo tiež nemecké —
         Mirbachovo. Nenávisť proti týmto zajatcom sa stále stupňovala, a či bojovali, či nie, boli
         pokladaní za našich úhlavných nepriateľov.
Bol som svedkom krutej popravy.
V jeden deň prechádzal cez stanicu ešelón zajatých Germáncov. Naši sa vrhli na nich.
         Sobrali im peniaze, šaty, prikrývadlá, spodné háby, balíky, škatule, čo mali, ešte i
         zrkadielka i remence. Chudý, kostnatý dôstojník komandoval nášmu ešelónu. Sám chodil s
         prevesenou kapsičkou na krku a posmeľoval vojakov lúpiť. Niektorí Germánci rozdriapali pred
         ním bankovky, aby sa mu nedostaly do rúk. Dal ich pochytať a postrieľať neďaleko od
         stanice. Videl som ich mŕtvoly a hanbil som sa za zverský skutok. Zamiešať som sa nesmel,
         bol by i mňa dal spáliť.
Prešli sme Tajšet a prišli do Nižneudinska. Legitimovali nás, najprv Rus, potom český
         dôstojník. Ukázali sme im naše dokumenty. Stačily, ale opatrnosti nezbývalo. Len-len že nás
         nedal areštovať dr. Vladimír Daxner, slovenský dôstojník.
Jeho salónny vozeň bol pripätý k ešelónu pekárov. Mal v ňom izbičku so stolíkom,
         stoličkami, kanapkou, kobercami, osobitnou spálňou, kuchynkou a toaletnou. Tu býval so
         svojím sluhom. Navštívil nás okolo obeda. Šli sme na pivo, potom do hory medzi státisíce
         múch a odtiaľ k nemu, kde nás častoval čajom a maslom.
— Mám strašne mnoho práce, — hovoril nám, — chcel by som do vojska, hlásil som sa u
         Gajdu, a ten, aby som vraj vypracoval program, ako to mienim s osobitnými slovenskými
         plukmi. Mám vyčkať niektorých členov Odbočky, s ktorými by som návrh vypracoval.
— To bude separatizmus. A veď ty si privržencom miešania Slovákov s Čechmi. Aspoň tak si
         kedysi hovoril ešte na plenárke v Kijeve, a profesor Masaryk ti to odobril, aby Slováci
         prestali mať strach pred Čechmi, — pripomenul som mu.
— Tak je… Ale máme ešte hrôzu slovenských zajatcov, ktorých by skôr zlákal slovenský
         pluk ako český, slovenská zástava, slovenské komando, Slováci-dôstojníci.
— Nemyslím, že by na to naši bratia pristali, hoci by to bolo krásne a povzbudzujúce.
         Vraví sa o slovenskom strachu pred Čechmi, ale je i strach český pred Slovákmi. I u jednej
         i u druhej strany treba tento strach premôcť. Jednota nemôže spočívať na strachu, alebo,
         keď chceš, na nedôvere. Zmôcť tento strach je len tak možné, keď pozreme mátohe bližšie do
         očí a presvedčíme sa, že mátoh niet. Teda miešať, miešať, miešať Čechov so Slovákmi, a vice
         versa.
— Nerátaš s charaktermi a psychologiou. Čech je bystrý, Slovák pomalý. Čech je hlasný,
         Slovák tichý. Čech je praktický, Slovák snivý. Čech nedá veľa na Boha a kňaza, Slovák je
         pobožný. Čech je národne uvedomelý, Slovák ešte nie. Čech je smelý, Slovák zakríknutý atď.
         ad infinitum rozličnosť.
— Práve preto miešať.
— Tu ide o lákadlo. Nehybných niečím potriasť, aby sa hlásili do vojska.
Neskoršie mi Korman hovoril, ako mu Daxner vyčítal:
— Robíte škandál. Štyria Slováci nevstúpia do vojska. Budem telegrafovať Gajdovi, aby
         vás dal schytať.
— Nuž a neukázal si mu svoj dokument?
— Nie. Povedal som mu, že ideme do Francúzska. On, že vraj z Francúzska nebude nič. Päť
         korpusov anglo-francúzskych vojsk má prísť od Murmaňska. To má byť jadro. Okolo tohto jadra
         sa má utvoriť nová ruská armáda. My sa k nej pripojíme a obnovíme v Rusku protinemecký
         front. Vyženieme Nemcov z Ruska a Ukrajiny. To bude front. Netreba preň chodiť do
         Francúzska.
— Päť korpusov?… Za tými si počkáme. Kožušiny i desať ráz predáš a dvadsať ráz
         likviduješ svoje diela, kým tie prídu… Ale takto hneď chcieť chytať ľudí!
Vyhrabal som zpomedzi dokumentov „Legitimačný lístok“, ktorý mi dal Daxner v Moskve, keď
         som sa hlásil u neho, ako u člena náborovej komisie, za vojaka. Ukázal som ho Kormanovi.
— Pozri, takýto dokument by si mal mať, tak by ťa nemohli schytať.
— Takého dokumentu nemám.
— Vidíš. Ja sa nemusím báť, že ma ešte raz zavrú, ako kedysi v Uhorsku. Tam plukovník
         Šír, a tu dr. Daxner.
— Najlepšie by bolo vrátiť sa do Omska.
— Choď.
V Tulune, kde sme sa zastavili na 12 dní, pri kúpaní v Ude Kormanova idea „likvidovať
         svoje diela“ a predať svoje kožušiny dozrela, ako kvetina pri polievaní, až odpadla od
         rodného stebla. Náš Janko sa vrátil do Omska. Dali sme mu list s otázkou: čo bude s nami,
         keď sa do Francúzska nejde? Okrem toho sme i telegrafovali, kde máme svoje ustarostené
         hlavy skloniť? Či sa vrátiť, či ďalej ísť podľa „extrenného otzyvu“?
Odpoveď nedošla a náš vlak šiel ďalej. Boli sme už len traja mušketýri.
29. júla sme sa horko-ťažko dostali z Innokentievskej na irkutskú stanicu. Cestovali sme
         celé dva mesiace i tri dni z Omska do Irkutska. Pekná letná vychádzka trvala celé leto.
Vyšli sme s batožinou z nášho vozňa a usalašili sa v čakárni za stolom. Bol obed a po
         obede porada, čo ďalej. Otázku sme ešte neriešili, keď prišiel k nám mladík s bielo-zelenou
         stuhou na ramene:
— Pozvoľte vaši dokumenta.
Dali sme mu ich.
— Eto Čechi, — povedal, obrátiac sa k druhému mladíkovi, ktorý mu stál za chrbtom.
Ten nazrel do písem a prikývol.
— Očeň izviniajus. Ja dumal Madiari.
Dlho sme na stanici a v čakárni zostať nesmeli. Žiadali sme komandanta stanice, aby nám
         dal miesto v niektorej „tepluške“ vo vlaku, čo ide na Vladivostok. Odoprel, že na
         Vladivostok vlaky nejdú, a upozornil nás, že vydal okružný list, aby sa z čakárne všetci
         odpratali, lebo že čakárne nie sú na to, aby v nich ľudia bývali.
To sme uznali, ba i pochválili uvedený poriadok, ale sme i museli odísť do mesta byt
         hľadať. Chýlilo sa k večeru. Do mesta, ktoré je na druhom brehu rieky Angary, šli sme cez
         drevený pontonový most. Upútala ma zelená, priehľadná a prudká rieka. Bolo vidno i Irkut,
         ktorý tu vteká do Angary. Po moste veľká premávka. Ledva sme sa prebili. Čo som sa už tých
         bytov nahľadal v Rusku! Nuž keď je človek nie doma, ustavične hľadá, kde by mohol byť doma.
         Boli sme v hoteli Metropol. Tam nám ukázal akýsi špinavý Židko s mastnou tvárou a samým
         páperím na tmavom, zakydanom kabáte dve izby za 12 a za 9 rubľov na deň. Smrdelo všade
         plesňou. Staré, ošuchané, deravé méble s olejovými škvrnami. Z foteľov trčaly perá a
         chumáče konskej srsti. Kanapka jačala, keď si Houdek na ňu sadol. Nevzali sme. Prezreli sme
         so šesť hotelov, ako Modern, Grand Hotel, Central Hotel, rozličné „meblirované komnaty“, až
         konečne v akejsi Hviezde nám ukázali temnú a malú izbičku za 8 rubľov denne, kde všetko, čo
         robí byt príjemným, bolo „na hviezde“ a zostaly v nej len holé matrace na vŕzgajúcich
         posteliach, jeden stolík s farebným obrusom, prifarbený pozostatkami žĺtkov, vyblednuté
         červené tapety, kde-tu visiace pooddrapované plachty z nich, plechový lavór v železnom
         stolíčku, s ktorých maľba a glazúra dávno poodskakovala, zanechajúc po sebe len hrdzavé
         škvrny. Bolo to, ako čo by to bola bývala sberňa všetkých dokaličených vecí v hoteli, také
         akési smetisko. Dvere nedajbože zavrieť. Len s napätím sily sme mohli zapäť háčik do
         pozohýnaných klinčekov. A dvere ani neboly potrebné, lebo stena od chodby nesiahala až po
         povalu, ako to býva v poriadnych bytoch. Hocikto sa mohol prešmyknúť otvorom do izby, keby
         sa mu bolo náhodou chcelo. Zato tým zreteľnejšie bolo stále zvonenie, behanie chyžnej v
         papučkách a jej starostlivé vypytovanie sa: „Kto zvonil? Kto zvonil?“ Ťažké ruské čižmy,
         kašľanie, hlasitý hovor, veľké, vždy bzučiace muchy, sýte ploštice, čo neštípaly. Slovom,
         báječná komnatka.
Keď sme mohli, ušli sme z nej a potulovali sme sa radšej hlavnou ulicou, ktorá sa
         menovala „Boľšaja“, dláždená žabicou, s peknými domcami. Alebo sme šli do parku na brehu
         Angary so smriečím, bez veľkých košatých stromov, bez tône, s lavičkami, kioskom, čistými,
         zametenými chodníčkami a so sochou Alexandra III., ktorého v revolúcii zachránilo iba to,
         že mu ktosi dal červenú zástavku do ruky.
Drahota bola veľká. Pohár čaju stál rubeľ, kúsok sladkého pečiva k nemu bezmála dva
         ruble, obed nebol niže 4 rubľov, na lepšom mieste i desať. S Ivanom Daxnerom,
         delostreleckým dôstojníkom, s ktorým som sa náhodou stretol, sme si dali fľašu vína; rátali
         nám ju 60 rubľov, fľaša šampanského 260 rubľov. Ivan v návale nadšenia len-len že nedal
         doniesť jednu buteľku, ale som ho odradil. Za to mi sľúbil 10 funtov cukru, remeň, lacné
         čižmy za 100 rubľov a jeden celý vozeň, keď ho budem potrebovať.
Vysvetlil mi situáciu a čo sa stalo v Irkutsku.
Rudá armáda, väčšinou Nemci a Maďari, mala irkutskú stanicu v rukách. Prišli naši
         delostrelci na stanicu a rudí žiadali vydanie zbraní. Beztoho, že by boli počkali na
         odpoveď, začali strieľať z guľometov na našich. Naši povyskakovali z vozňov a bez zbraní,
         holými rukami zmocnili sa guľometov a zahnali nepriateľa. Nejeden náš chudák zaryl tam
         nosom do trávy. Hneď podali zprávu ešelónom 7. pluku, ktoré sa pohybovaly smerom k Irkutsku
         pod velením štábneho kapitána Hoblíka. Tieto ešelóny zaujaly stanicu v Batarejnej, sobraly
         tam delá, pušky, ozbrojily sa, postúpily na stanicu Innokentievskaja a začaly útočiť na
         Irkutsk. Tu prišli k nám spojeneckí konzulovia s majorom Vergé na čele a žiadali nás, aby
         sme odovzdali zbraň. Naši sa vzopreli a poukazovali na zákernícke prepadnutie našich
         artileristov v Irkustku a možnosť opakovania sa nápadu; major Vergé nástojil na neodkladnom
         odovzdaní zbrane. Veliteľ poslúchol a ešelóny odišly z Irkutska na východ.
— Kone, — rozhorlil sa Ivan.
— Kone, — potvrdil som ja.
Že sme správne súdili, dokázalo sa tým, že Irkutsk bol stratený, 39 tunelov na východ od
         Irkutska okolo Bajkala tiež a všetko to muselo sa znova dobývať. Keby sa bolo podarilo
         boľševikom tunely zavaliť, transport by bol býval znemožnený aspoň na rok a bolo by to
         stálo ohromné peniaze.
— Tak teda ideme na Vladivostok? — opýtal som sa.
— Nuž a?
— Lebo Vlado hovoril, že tu máme zostať.
— Lapálie. Rusom my nepomôžeme…
Gajda bol hrdinom tých čias. Na banketoch ho rečníci pozdravovali, oslavovali, takrečeno
         v náručí nosili, chcejúc vybrať od neho politický rozum, ale že vraj mal zámok na ústach. I
         naši vojaci boli v grácii. Mohli sa kúpať zadarmo, nie v Angare, tá bola studená, ale v
         kúpeli, ešte i bielizeň dostávali zdarma. V holiarňach po holení holič sa pekne poklonil,
         zaďakoval za česť, že mohol nášho vojaka oholiť a neprijal nič. Dievčatá sa bláznily.
         Nejeden vojak sa tu vtedy zamotal. Politické strany zápolily v dávaní banketov, večerných
         čajov s vodkou, vínom a šampanským, na ktorých sa dôstojníci dostávali do vyšších sfér a
         dvorili pekným a milým ruským dámam. Chodilo sa po báloch, zábavách a všade boli naši v
         popredí a prví. Robili sbierky peňažné a iné pre vojsko, na ktoré ešte i Číňania
         prispievali po piatkach, po desiatkach.
Vaňo sľúbil, že nás soznámi s ruskou spoločnosťou. Ale nedošlo k tomu. Kúpil som si
         Telegramy a dočítal som sa v nich, že ma čeliabinský sjazd vyvolil za podpredsedu O. Č. S.
         N. R. (Odbočky Československej národnej rady). Mali sme byť traja podpredsedovia. Prvým bol
         Pavlů, druhým, za Slovákov, ja a tretím dr. Patejdl.
Zvesť ma tak ohromila, že mi vystúpil pot na čelo.
Pôsobila i dôvera i pocta, ale i cesta aspoň dvadsaťdňová nazpät do Čeliabinska. Čím som
         si to zaslúžil? To zasa Jožo Gregor navaril. Divný človek. Každý iný chce na káru, kde môže
         poháňať, a on vše za káru. Ešte ju i tisne. Iste si myslí: „Načo by som ja šiel na voz, mňa
         zbadajú i za vozom. Nie miesto robí človeka, ale človek miesto. Sláva, ako v poli tráva…“
Trvalo hodnú chvíľu, kým som sa uspokojil. Rozmýšľajúc, ako sa politika robí a kto by ju
         z nás Slovákov mohol robiť, prišiel som na to, že je dosť prirodzené, keď budem v
         podpredsedníctve ja. Vlado Hurban ako politik-diplomat, Janček ako politik-organizátor
         odveslovali do Ameriky, Markovič ako obidvoje odplával do Paríža, dr. Vladimír Daxner bude
         iste plukovníkom slovenského pluku v Irkutsku, Oríšek bol vyvolený za slovenského
         „ministra“ v Odbočke, Jožo Gregor sa stal šéfom slovenskej tlače v „ministerstve“ osvety,
         ktorého správcom bol dr. Jozef Kudela, musel som sa i ja dostať na nejaké vysoké miesto,
         keďže som náhodou ešte v Rusku, vďaka nášmu vojenskému vystúpeniu, a teším sa
         pokročilejšiemu veku i reume predbežne len v rukách i krku. Choroba je ešte nie v hlave.
         Prečo by nemohol byť politikom? Bohdan Pavlů a dr. Patejdl majú dosť rozumu. Tí napravia i
         moju hlavu, keby v nej nejaké koliesko preskočilo.
Politika ma teda prestala znepokojovať. Mýlila ma už len cesta nazpät. Istých 20 dní, ak
         pôjde vlak riadne a nebudú cestou boje. Ak budú, bude toho i viac. Možno, že pôjdem ako
         „perpendikel“ na hodinách, raz na západ, raz na východ. Tak to bolo vtedy s naším štátom a
         vládou na Sibíri: bol na kolesách a cestoval, kedy-tedy vystúpil, zdržal sa chvíľu na
         stanici a hybaj ďalej alebo nazpät. Mne, ako čiastke štátu a vlády, sa tiež tak patrilo.
Komandant irkutskej stanice Moravan Vajs dal nám osobitné oddelenie s Houdkom. Gavora,
         kedysi spoluredaktor Slovenských hlasov v Petrohrade, teraz vojak, zásobil nás cukrom,
         syrom a vodkou. Poželal šťastlivú cestu. Daxner zabudol doniesť sľúbené lacné čižmy a
         remeň, ale doniesol srdečné vinše, aby sa nám dobre vodilo.
I pri týchto úprimných želaniach a vinšoch sme sa cestou skoro pozabíjali. Vyšinul sa
         nám vlak. Niekoľko ľudí usmrtilo, mnohých ranilo, nás len hádzalo asi za minútu s jednej
         strany vozňa na druhú a kufríky nám padaly na hlavy. I tak sme sa nazdali, že bude koniec s
         nami, ak to hádzanie neprestane. Vďaka Bohu, vyviazli sme neporušení a Slovensko v tomto
         vlaku bolo zachránené. Muselo síce sostúpiť a dlho čakať v poli, kým prišiel druhý vlak.
         Potom v „tepluške“, sediac na svojich kufríkoch, cestovalo sa ďalej do Omska a odtiaľ do
         Čeliabinska.
Mýlil som sa len o jeden deň: cesta trvala nie 20, ale len 19 dní.

--- KAPITOLA 13 ---

XIII. Čeliabinsk
V Čeliabinsku som sa presťahoval do fínskeho vozňa I. a II. triedy. Mal som osobitné
         oddelenie a spával som sám na prvom poschodí.
Tak krásne a pohodlne som nebýval nikdy. Spomenul som si na ten čas, keď som tadiaľto
         išiel z Berezovky za Bajkalom do Voroneže s ruským konvojom, kupoval s ním pre seba
         židovskú čiapku a obedoval v ktorejsi stolovej, kde som platil za oboch 1 rubeľ i s čajným.
         Čosi vyše roka minulo. Stolová ešte stála, ale aká ohromná premena! Zo zajatého „Austriaka“
         stal sa „skoro, málo chýbalo, len-len že nie, bezmála temer ministerský predseda“, hoci ma
         skromne nazývali podpredsedom O. Č. S. N. R. a po rusky „tovarišč predsiedateľ
         Češskoslovackago nacionaľnago sovieta otdielenia v Rossii“. Zvučalo to báječne vysokým a
         mocným tónom. Všetko počúvalo — predbežne. Zato, pravda, namiesto jedného rubľa za obed pre
         dvoch musel som platiť 10 — 15 rubľov za večeru pre jedného, ale som chodil do sadu,
         divadla, na politické schôdzky na automobile alebo na izvoščíkovi. Býval som, ako vravím,
         vo fínskom vozni I. a II. triedy so všetkým možným komfortom, ako politik vážny, ktorý sa
         len o veľké veci stará, o maličkosti sa starajú iní, menší. Neraz som sa smutne díval na
         vyblednutých a chudých zajatcov ešte v svojich rakúskych čiapkach a mantľoch, ako zametajú
         nádražie. Pred rokom a čosi som ešte i ja zametal.
Ostatní „ministri“, či, ako sme ich skromne nazývali, „správcovia“ jednotlivých odborov,
         odcestovali do Jekaterinburga. My sme museli zostať i s „ministrom“, pardon, správcom
         vojenského ministerstva Medkom k vôli riadeniu osudov vlád ruských, ktorých vtedy bolo v
         Čeliabinsku niekoľko.
Bola boľševická, t. j. sovietska vláda, s ktorou sme bojovali. Okrem nej bola sibírska
         vláda so sídlom v Omsku, samarská vláda so sídlom v Samare, uralská vláda so sídlom v
         Jekaterinburgu, kdesi obďaleč okolo Čity kozácka s atamanom Semionovom a ešte ďalej vo
         Vladivostoku vladivostocká, no a naša.
Mala sa utvoriť jednotná ruská vláda.
Každá vláda sa najprv sama so sebou radila, potom s nami, potom spolu a zasa s nami. Keď
         pomyslíme, že medzi týmito vládami bola veľká žiarlivosť o prvenstvo, že v zápolení
         dochádzalo medzi nimi k svárom o územie, že stavaly medzi seba i colné hranice, že boly
         medzi nimi otázky iredenty; keď pomyslíme, že na týchto poradách boli členovia
         ústavodarného shromaždenia, žijúci na oslobodenom území, ústredné výbory politických strán,
         zástupcovia kozáckych vojsk, zástupcovia Baškirov, Tatárov, Turkmenov, zástupcovia
         spojencov a my, teda ľudia a politici krajne pravého, mierne pravého, germanofilského,
         ľavého i krajne ľavého smeru; keď pridáme k tomu ruskú shovorčivosť, večné filozofovanie, i
         keď pôda horí pod nohami a strecha nad hlavou: pochopíme, že to šlo ťažko, že porady boly
         nekonečné a končily sa tým, že sa nekončily, ale že sa bude v nich pokračovať. No kde? To
         je práve tiež z tvrdých orieškov, aby si ani jedna vláda nezadala, a debata sa začala
         znova.
Zástupcovia národnej jednoty zle-nedobre na socialistov, títo na národniarov. Kým sa na
         pr. vyjasnilo, či Miliukov robil nemeckú politiku, či nie, prešly i dve hodiny, a predsa
         sme nevedeli, kto luže a kto hovorí pravdu.
Nás vítali okázale, ako Gajdu v Irkutsku. Keď sme vošli do poradnej siene, tlieskali
         nám. Pavlů sa ukláňal i namiesto nás, jeho pobočníkov. Predseda povedal prvú reč na nás,
         ako na „osloboditeľov“. Pavlů ďakoval. Potom sme sedeli na prvých miestach vážni, ako by
         nafúknutí múdrou mlčanlivosťou. To ma veľmi škrelo: necítil som sa osloboditeľom, hoci som
         bol i ja dušou a telom za „vzkriesenie Ruska“, ako sa vtedy hovorilo.
Kým sa tieto porady dialy, skutoční osloboditelia — naše vojsko držalo statočne
         Povolžie. Front bol na niekoľko sto verst.
Z krvavej prechádzky do Francúzska na východ vyvinul sa totižto boj na všetky štyri
         strany Ruska. Po vzatí Penzy pohybovaly sa naše ešelóny smerom ku Kuznecku a Syzrani.
         Samara bola vzatá po veľkej bitke u Lipiag. Od Samary postupovaly ďalej, vzatá bola stanica
         Kineľ, križovatka trati na Ufu a Orenburg. Vzatý bol Buzuluk. Po páde Buzuluku kozáci
         zaujali Orenburg. Naše časti hrnuly sa smerom na Ufu, ktorú vzaly, potom pohybovaly sa
         predné ešelóny smerom k Zlatoustu. Skupina samarská a čeliabinská spojila sa 6. júla na
         stanici Miňar medzi Ufou a Zlatoustom. Spojenie so skupinou za Omskom bolo vykonané po páde
         Omska ešte 6. júna.
Nástup na Jekaterinburg sa tiež podaril.
Bolo treba uvažovať o tom, či toto oslobodené územie máme opustiť a pohybovať sa smerom
         na Vladivostok a či držať líniu Volgy. Francúzsky konzul v Samare Jeanot a zástupca
         francúzskej vojenskej misie Guinet oficiálne oznámili nášmu výkonnému výboru, že je želaním
         spojencov, aby naša armáda držala líniu Volgy, že ona má byť predvojom spojeneckých vojsk,
         ktoré v krátkom čase prídu na pomoc. Bol predložený i šifrovaný telegram z Vologdy od
         francúzskeho veľvyslanectva, písaný v tomto smysle. Po tomto oznámení sa usniesol výkonný
         výbor so súhlasom nášho revolučného sjazdu držať líniu Volgy do tých čias, kým nepríde
         spojenecká pomoc. Zatým bola znova vzatá Syzraň, Kuzneck, zabezpečená dráha na Simbirsk,
         Orenburg.
Syrový, náš veliteľ, hral na surmite:
„Pozdravujem svojich chrabrých vojakov, ktorí v zmučenom a hynúcom Rusku vstali prví do
         boja proti boľševickým nájomníkom Nemcov… Vašou zásluhou smytá potupná škvrna
         brest-litovského mieru. Rusi znova vstupujú na svoje miesto vo svetovom fronte, aby v
         pevnej jednote so spojeneckými národmi bojovali s rakúsko-nemeckým imperializmom za slobodu
         a sjednotenie Ruska, za ústavodarný snem, za právo národov, za sebaurčenie. Vašou zásluhou
         sa začaly tvoriť nové dobrovoľnícke časti utlačených národov strednej Európy na boj za
         slobodu Ruska a svojich krajín. Spoločným úsilím a spoločnými obeťami budeme vedieť
         prikovať víťazstvo k svojim práporom. Napred, vojaci, za slobodu!“
Ale spojenecká pomoc neprichádzala. Čítali sme len o uznaniach, pozdravoch a sľuboch.
„Spojenci uznali Československú národnú radu za zákonný vládny orgán československého
         štátu.“
„Spojenci sa rozhodli podporovať Čechoslovákov v Rusku svojimi silami a vylodiť tým
         cieľom anglické, francúzske, japonské a americké vojská.“
Gajda ešte z Irkutska telegrafoval, že mu americký generálny konzul oznámil, že urobil
         všetky opatrenia, aby pomoc amerických vojsk prišla v pravý čas.
Neskoršie hlásil, že prišiel k nemu predstaviteľ japonskej vlády a ukázal mu japonský
         manifest, že Japonsko chce skutočne obnoviť front proti Nemecku. Uistil ho, že v Japonsku
         je mobilizovaná veľká armáda, ktorá bude poslaná do Ruska.
Atď.
Ale ozajstnej pomoci nikde. Ruské vojská, poslané kde-tu na zámenu, sa neosvedčovaly a
         naše vojsko začalo byť nervózne. Začalo pochybovať o tom, či sa netrápi nadarmo. Cesta na
         Vladivostok bola prebitá a teda voľná. Malo by sa ísť do Francie na Vladivostok. Nemáme už
         tu čo hľadať. Rusi si spravia poriadok sami s tou sľubovanou pomocou.
„Vydržať!“ tíšila Odbočka. „Pomoc príde!“
— Kolembajú nás! — letely posmešné slová.
— Kolembajú nás! — mohla povedať i Odbočka.
— I nás! — mohla dodať tlač.
Boly to časy kolísania.
Politické vedenie O. Č. S. N. R., totižto už ako my súrili sme teda Rusov, aby sa čím
         skôr dohodli na všeruskej vláde, lebo naše vojsko prestane bojovať.
Pomaly poznali sme všetky ruské veličiny, čo boly vtedy v Čeliabinsku. Bolo ich mnoho.
         Utkvel mi v pamäti Avksentiev, ako hovoril temperamentne, gestikulujúc:
— Česi a Slováci, sami ešte uhnetení v ďalekom Rakúsko-Uhorsku, tu vylievajú svoju
         drahocennú krv za utlačené Rusko a pomáhajú nám. Srdečne ich vítam medzi nami, cítiac
         hlbokú vďaku oproti nim a zároveň i povinnosť, aby sme i my Rusi sjednotení pomohli našim
         drahým bratom proti ich utlačovateľom…
Sympatizoval s nami a aspoň naoko dal na nás.
Grišin-Almazov bol pohŕdavý a uštipačný. Hádzal nám frčky, že prečo nejdeme do
         Francúzska si odpočinúť, keď sme takí ustatí. Frčku sme vrátili tým, že sme nešli na
         večeru, ktorú dával a na ktorú nás volal.
Maslov bol patriarchálny, dobromyseľný pán so smutnými očami.
Tu som videl i Kolčaka s chudou, vyholenou, pravidelnou, ohorenou a príjemnou tvárou,
         nevysokého vzrastu, úctivého a panského admirála, budúceho diktátora s tragickým koncom v
         irkutskom žalári.
Raz ma chytil Patejdl za gombičku na frenči a povedal mi:
— To tak nepůjde, Jáno. Má se všechno delat kolegiálně.
Vyponosoval sa mi, že Pavlů robí všetko sám, vyjednáva s Rusmi, o ničom nereferuje,
         nikomu nás nepredstaví, ako čo by sme boli len jeho miništrantmi, takí akísi okädzovači bez
         kaditelníc. Sklony absolutistické, pravé.
— Pri oslavách len jeho meno spomenú, naše nie, — pokračoval. — Hlavu Jekaterinburga,
         kňaza Golicyna, chcel shodiť. Čo sa mieša? Nech si Rusi sami shodia svoju hlavu… No, to
         nemůže tak být.
— Teraz sa my začnime hrýzť medzi sebou, ako Rusi, — upozornil som ho. — Ty si až tretí
         podpredseda, a chodíš vždy predo mnou, čo chceš?
— Odstrkovať sa nedám.
— To by musely byť dvere veľmi široké, keby sme všade „per pazuch“ vchádzali, a i tak by
         on musel byť v prostriedku ako prvý.
Dobre, že kedy-nekedy, keď sme si skoro diery vysedeli na nohaviciach, sa ruské porady
         skončily. Usniesli sa na tom, že v poradách budú pokračovať v Ufe 8. septembra.

--- KAPITOLA 14 ---

XIV. Jekaterinburg
Odišli sme do Jekaterinburga na osobitnom vlaku. Vlak sa vliekol ako slimák: mal i dva
         rožky — dva rušne s dvoma komínmi. Urážali sme sa, že vlakvedúcemu iste nepovedali, koho
         vezie, ináč by bol pridal do behu. Správca vojenského odboru Medek, prívrženec silných
         individualít, sa nahneval a dal odopäť ľadníky, aby nás nezaťažovaly, ale nepomohlo. Ako i
         mohlo, keď sme to vlastne my boli tým ťažkým obilím, určeným na sejbu, a zároveň i
         rozsievači semena, aby sa polia zúrodnily?
Dolinka, kadiaľ sme šli, bola úzka, medzi malými vŕškami, krajina našská, hornatá,
         vlnitá. Hovorili, že tu ležia zakopané poklady: železo, uhlie, soľ, ametist, topas, zlato,
         platina, meď. Poklady vykopávajú, ale vymývajú málo.
Sám Jekaterinburg je pekné, európske mesto s murovanými domami, kamennými ulicami a
         chodníkmi. Perla Urala, postriekaná ešte čerstvou krvou nedávno vyvraždenej cárskej rodiny.
         Front bol blízko, a preto v meste ako by bolo málo ľudí. Obyvateľstvo vraj nepriateľského
         smýšľania pre silný boľševický živel v mnohých fabrikách naokolo a pre mnoho
         zajatcov-Nemcov. Údajne veľa špionov. Sám anglický konzul mal vraj za ženu Nemku a jeho
         dcéry boly germanofilské.
Odbočka sídlila v Amerických nomerach, hoteli na poschodie s temnými chodbami a pri nich
         napravo a naľavo s mnohými izbami.
Dostal som veľkú, zariadenú komnatu s foteľmi, kobercami, s ťažkými, nepriehľadnými
         záclonami na veľkých oblokoch, písacím stolíkom, malou alkovňou s posteľou za hrubou
         záclonou. Pre záclony a že slniečko do izby nikdy nesvietilo, bolo v nej temno, chmúrno,
         otupno.
Zato môj súkromný byt bol veselý. Štyri obloky, slnko, palmy, dobre, že vodomet
         nešpliechal prostred veľkej izby. Pán bol Nemec, inženier. Tichý, nevšímavý, k vôli
         domácemu pokoju pod papučou. Pani robustná, asi 40-ročná, ale neobyčajne mladistvá,
         premenlivá, raz smutná, raz búrno-veselá, zdala sa mi trošku hysterickou. Zpočiatku nás
         prosila, aby sme ich „nerugali“, potom sa chytro spriatelila, bola samý žart a smiech. Čo
         jej neslušalo, bolo, že sa vždy zaujímala o „molodych liudej“, a keď šla reč o neznámom,
         jej prvá otázka bývala:
— Interesnyj?
— Konečno, interesnyj.
— A vy menia poznakomili by…
Volávala nás na čaj a na večierky, na ktoré schádzala sa dobrá ruská spoločnosť
         jekaterinburgská.
Bývali sme u nej traja: Otomar Houdek, Jožo Gregor a ja. Každý v osobitnej izbe. Každá
         bola inakšia a každý inak platil. Ja, ako „skoro, len-len že nie, bezmála, málo chýbalo,
         temer ministerský predseda“, platil som 150 rubľov, Houdek, ako omnoho menší pán, už len 85
         rubľov, a „slovackij pisateľ“ Jožo Gregor, ako sa označoval na navštívenkách ešte v Kijeve,
         slovenskému spisovateľovi zodpovedne len 50 rubľov.
Bolo mi totižto povedané, že je nie hocičo mať na ľavom ramene štít červeným pásikom
         obrúbený a na ňom štyri zlatom vyšité písmeny ČSNR, ako to nosili podpredsedovia a
         správcovia jednotlivých odborov Odbočky, musím vraj i reprezentovať. Ja som to bral
         doslovne: za byt som i platil. Iní reprezentanti brali vec prakticky: byty si rekvirovali
         alebo neplatili nič, alebo veľmi málo.
Ostatne to bola odo mňa ešte pôvodná slovenská národná črta: nepraktická noblesa, pre
         ktorú sa dlho budeme vidieť panskými, nedemokratickými, a preto i menej cennými,
         hlúpejšími. U iných bratov boly hlavy rozumné, cez niektoré stačil už prefúknuť i
         boľševický vietor.
— Pozrite, pozrite, — hovorili, — on chce tu reprezentovať, to je pán, to je tá maďarská
         kultúra, čo sa na ňom odráža…
Čerta rohatého maďarská kultúra! Iba slušnosť, že platím, keď beriem.
— Pozrite na Pavlůva, aká noblesa!
Ani Pavlů im nebol dobrý.
— Ten by chcel byť diktátorom. Všetko len sám. Vyjednáva s konzulmi, cestuje, má
         extrénny vlak, a iní cestujú v „tepluške“, má adjutanta, sluhu, automobil, a my ostatní aby
         sme behali pešo na verstové vzdialenosti…
— Pozrite na Medka, to je junák, tomu už nič nemôžete vyčítať.
— Medek býva v paláci, vozí sa tiež na automobile, ale pre spolupracovníkov chce
         zariadiť kasárnické byty… Doma nosí pidžamu, sedí proti zrkadlu vo foteli a štipká si
         vriediky, do seba zaľúbený…
— Pán Boh vás potresce, také malichernosti vyčítate.
— Aký „pán“ Boh? Aj ten chce byť pánom?… Všetko chce byť pánom, len my nemáme byť?
To boli tí „netypickí buržuji“, ktorí ešte v Kijeve označovali Pavlůva, Hessa, Špačka za
         „typických buržujov“ a žiadali, aby v Odbočke kolovala „červená“ krv. Myslím si, že nikdy
         nevideli skutočného buržuja alebo aristokrata, a preto im bol každý oholený a učesaný
         človek buržujom, aristokratom, protivníkom demokratizmu. V plénach Odbočky tvorili opozíciu
         a boli vždy proti všetkému, čo podľa nich smrdelo starou panskou plesňou, farbilo patinou,
         hralo obradnosťou a zvučalo starou piesňou. Na príklad: dôstojníci novej ruskej armády
         začali nosiť „pogony“, ako pod cárskym režimom. Zdesenie. Požadovalo sa zakročiť u vlád.
         Chceli sme klub, kde by sme sa schádzali, čítali, vymieňali si myšlienky, ak sme nejaké
         mali. Ešte čo! „Klub, klub!“ To znie pansky. Nechceme klub… Bolo by treba návštevy porobiť,
         oboznámiť sa. Kieho hroma! To sme my na to tu, aby sme návštevy robili? Kto nás potrebuje,
         ten nás navštívi… V našom vojsku sú nepotrebné komitéty, veď naši dôstojníci sú z ľudu,
         srastlí s ním, samí „selskí“ synkovia… Prosíme, neurážať majestát národa, bez komitétov
         nebude vojska, za to ručíme.
Pozoroval som niektorých z týchto „netypických buržujov“. Boli výteční chlapci, ale —
         ako každý — márnomyseľní a závistliví.
Že noví ľudia? Nie. Staré typy. Pre vysokú politiku a starosti o osud národa všestranne
         zaujatí, nerozoznávali často cudzie od svojho, vše zabudli, že dlhy treba i platiť,
         malicherní a praktickí. Vždy vedeli, kde dostať „kerazinu“ (oleja), dobré a lacné víno,
         špiritusu na vodku, tabaku, remeňa na parádne čižmy, látky na parádne šaty. V tomto boli
         neoceniteľní a sami Rusi sa na nich obracali, keď niečo potrebovali.
Budem i ja malicherný. Raz v plénu Odbočky bola reč o povyšovaní za chrabrosť a vernú
         službu, a tu jeden praktik-politik sa ohradil:
— Protestujem. To je zpiatočník.
— Ale veď i zpiatočník môže byť chrabrým i verným, — povedal ktosi.
— V našej armáde nie. Naša armáda je na demokratických základoch…
— Brat ako brat, keď je raz medzi nami, — povedal ešte niekto.
— Treba znať rozlišovať ľudí…
Pozrel som na neho. Bol vo frenči a pri tenkej viazaničke videl som pásiky košele. Zdaly
         sa mi byť známymi. Prisadol som si bližšie. Ony sú.
— Budúci boľševici, — pomyslel som si, — chcú rozlišovať ľudí, ale veci nestačia
         rozoznávať. Kto by na také maličkosti stačil? Na to je sluha.
Nielen Rusi, ale i panie Rusky si myslely, že my ako „víťazi“ máme všetko a môžeme
         všetko.
K našej domácej chodievala Nina Ivanovna, krásavica-blondínka s úzkou, nežnou tvárou a
         veľkými očami, vysoká, tenká, zaujímavá, žena inženiera, ktorý bol údajne na fronte.
         Niekedy dávala tiež večierky, na ktoré chodili naši i Rusi.
— Ak sa chcete na večierok dostať, musíte jej spraviť návštevu, — radila nám naša
         domáca.
— Dáma pekná, — povedal som ja.
— Interesantná, — povedal Houdek.
Šli sme vykefovaní, oholení, s blýskavými čižmami, na aute, aby sme väčšmi imponovali.
         Navštívenky vo vrecku so všetkými našimi bývalými a terajšími titulmi.
Nina Ivanovna nás prijala a zaviedla do salóna. Sadli sme si. Začal som o kráse a umení,
         o ruskej literatúre, sypal mená uznaných poetov, románopiscov, filozofov, kritikov, aby
         videla, že nemá pred sebou hlupáka, ale sčítaného človeka. Houdek zápolil so mnou.
         Nadpriadol reč o bohatstvách Urala, citujúc výťahy zo svojej besednice, ktorú bol uverejnil
         v Slovenských hlasoch.
Mladá pani nás s roztomilým úsmevom počúvala. Pri prvej pauze pozrela prosebne na mňa:
— Ivan Ivanovič, a kerazinu u vás niet?
Ako som sa vtedy dostal k petroleju, dosiaľ neviem. Pamätám, že mi začalo všetko
         smrdieť. I Nina Ivanovna, taká krásavica, s takým nežným profilom, ako čo by ružu vopchal
         do petroleja. Chcel som voňať prirodzenú, omamnú vôňu ruže, a necítil som jej pre petrolej.
Pozrel som na Houdka.
— Môžeme opatriť, — povedal.
— I spirtu? — naklonila sa ľúbezne k nemu Nina.
— I spirtu.
Odišli sme ako s duba spadlí.
To bolo pre povesť, že máme v arende všetky naftové pramene, liehovary a vinice. Ale by
         som ubližoval, keby som tvrdil, že len preto nás volávali do spoločnosti Jekaterinburci.
         Boly to duše altruistické. I keď sme dali špiritus, vodku z neho spravenú sme vypili
         obyčajne sami. Niektorí z nás sa tak rozjarili, že im nebolo dosť vlastného ohňa, ale, idúc
         domov, v temnej ulici strieľali do povetria z revolverov.
Oríšek, „reprezentant“ Slovákov v Rusku, ako sám seba v úradných vyzvaniach nazýval,
         býval tiež u mladej panej, druhej ženy staršieho, bradatého, úctivého pána. Sem sme radi
         chodievali. Bola obyčajne slovenská večera, bryndzové halušky a vodka.
Divný nápoj tá vodka! Prišiel si smutný, hoci na smútok nebolo príčiny: naše veci šly i
         v Rusku, i vo Francii, i doma napred, ale Boh vie prečo, bol si predsa akýsi nevrlý,
         nepokojný, prípadne od ruže, vopchatej do petroleja, a tu ti núkajú vodku. Šľuhneš si
         kalištek jeden, druhý, tretí, ako čo by si prášok vzal proti boleniu hlavy: opona sa
         vytiahla, rozjasnilo sa ti všetko. V ružovom svetle si videl mladú paniu, v pomarančovom
         svetlovlasú slečnu, v purpurovom druhú, černovlasú. Už si i dvíhal štvrtý kalištek na
         toast. Spomenul si bielu tvár, belasé oči, červené pery; farby biele, belasé, červené, naše
         nacionálne, musíme ich ľúbiť.
— Nech žije naša domáca pani, Mária Sergiejevna!
Svetlovlasá slečna s bledými lícami, oblečená v červenom, bola ako luna, keď sa zláti
         nad zorami… „Svieti mesiac, svieti, hej, ale nehreje…“ išlo ti hlavou… Keby trošku
         pripiekla, ako slniečko… A tá tretia, černovlasá, najkrajšia, v tmavých šatách, je ako noc,
         v ktorej dve hviezdy hniezdia: pár očí. I ony pritemňujú obláčky dlhých riasníc…
— Ivan Ivanovič, ne uvlekajtes! — smeje sa domáca pani.
— Vozchytiteľna!
— Niet dlia vas!
— „Niet dlia menia vzajďot zaria…“ — intonuje svetlovlasá.
Ostatní podchytia a spievajú:
Nie dlia menia Vag razoliotsia
i serdce radostiu zabiotsia,
nie dlia menia,
nie dlia menia…
Na ruské ženy hovorili, že sú skvostné, ale len do zábavy. Nie je to pravda. Poznal som
         vo Voroneži domáce panie, ktoré pracovaly od rána do večera a iste boly v mladosti skvostné
         i do zábavy. Čo robí Rusky takými príťažlivými? To, že sú bez obradov, bez póz, vždy
         srdečné a citové, povedal by som, že sú ich duše ako otvorené nádoby s báječným nápojom,
         samy od seba sa naklonia a lejú svoj drahý nektár bez obavy. Naše dámy sú tiež plné, so
         sladkou šťavou, ale v zatvorenej fľaške, musíš zátku ťahať so „štoplcíherom“. Pritom pozor,
         aby sa nerozbily a neporanil si sa!
Bolo ľahko „uvlekaťsia“. To neznamenalo lásku, to bolo iba nadšenie. Nezaväzovalo k
         ničomu, nebolo vážne, ako „liubov“, naopak — veselé, miznúce. „Lovi minutu vzdochnovenia!“
         Minúta, hodina, týždeň. Niektorí sa „uvliekli“ na celý život. Neopatrne sa hrali s ohňom
         nadšenia a upadli v lásku. Som presvedčený, že neobanovali a majú skvostné ženy.
Ináč stály, vážny cit vylučovala vážnosť nášho položenia a nestálosť nášho pobytu.
Hoci všetko bolo také, ako by sme sa zariaďovali na dlhšie.
Odbočka hrala verbúnok.
Vzala všetkých Čechov a Slovákov, ktorí boli ešte v zajatí, pod svoju „najvyššiu“ moc.
         Nariadila im, aby sa u sborných punktov hlásili na súpis. Kto sa nehlási, mal byt trestaný
         poľným súdom.
Slovenské hlasy písaly veľmi vábivo, že „naše vojsko je v ruskom bahne jediným tvrdým
         kameňom, z ktorého možno vystaviť skrýšu, čo ochráni pred úpekom, dažďom, nepohodou. Ono je
         v ruskej tme jedinými lúčmi, čo svietia, hrejú a ukazujú nám cestu. Ono je v zotročenom
         ruskom kraji jediným voľným národom, ktorý sa chce biť so všetkými nepriateľmi oslobodenia.
         Ale ho je málo, aby vysušilo všetky močariny, rozptýlilo tmu a oslobodilo všetkých od
         nepriateľov slobody. Boľševici, Germánci, Maďari hrnú sa naň so všetkých strán… Mnohí a
         mnohí naši bratia držia sa handár, v ktorých niekedy slúžili cudzím. Po tisícoch váľajú sa
         v zajateckých táboroch vtedy, keď im otvárame dvere zo zajatia, aby sa i oni stali
         slobodnými vojakmi, bojujúcimi za také veľké ciele… Zver v menažerii vyjde z klietky, keď
         mu ju otvoria, pes pustený s reťazi radosťou bude vyskakovať. Ľudia by mohli byť takí, že
         by chceli zostať väzňami, keď im otvárajú ich vlastní priatelia dvere dokorán, aby šli na
         slobodu? Ľudia by sa prosili na reťaz, keď im ju snímajú a volajú, aby sa stali takými,
         akým je každý náš vojak?…“
Jožo Gregor prirovnával slobodu s košeľou a chystal sa neustať, „a čo budete ako kamene.
         My vás okrešeme na povedomých ľudí a Slovákov… Príde škola. Budeme vás učiť čítať, písať
         slovensky. Počty, zemepis, dejepis a všetky známosti, robotu a remeslá, čo sú potrebné.
         Budeme vás učiť myslieť svojsky, a nie maďarónsky a po rakúsky, ako myslíte dosiaľ. A keď
         budete s nami jednej mysle, pustíte sa s nami jednou cestou hľadať svoju vlastnú košeľu, čo
         sa inak menuje sloboda…“
Začali sme písať učebné knižky. Obrázkový zemepis Slovenska, Krátky náčrt slovenského
         pravopisu, Vojnu o mier čili krátku historiu revolúcie. Dr. Hojo preložil Rády a rezolúcie
         I. sjazdu revolučného. Dr. Daxner spísal Povely.
Pre zajatcov-Slovákov zriadil sa výchovný tábor v Irkutsku. Za jeho veliteľa označený
         bol Geryk, za vychovávateľa Manica, Slezák, Čatloš, Ledník, Zachar, Štefanovič, Jahn,
         Houdek, Ruman, Hrivnák atď. Za gazdu Gavora. Zdravotnou službou bol poverený dr. Makovický.
Prichádzaly potešiteľné zvesti, že sa do vojska hrnú i Slováci. V Novonikolajevsku ich
         pristúpilo 373, v Irkutsku 1200, v Omsku 1000. Skoro za každú dedinu mali sme už
         dobrovoľníka, za niektoré mestečká celé čaty. Čo deň nové vstupovanie desiatkami, ba i
         stovkami. Odbočka určila i hymny: Hej, Slováci, Kde domov môj, Kto za pravdu horí. Slováci
         už tvorili jeden volebný okres a do budúceho snemu mali voliť 10 poslancov.
Už sa ani netajilo, že z Francúzska nebude nič. Politika „nevmiešateľstva“ bola dávno
         medzi starým železom. Nová ruská armáda bojovala s našou a ako sa naša krv miešala s ruskou
         na frontoch, i naše politické ciele splynuly v jedno s ruskými: Neuznanie brest-litovského
         mieru, tvorenie armády i u nás i u Rusov, boj s Nemcami-boľševikmi, vzkriesenie mohutného
         Ruska podľa surmity Syrového.
Na ufimských poradách zúčastnené vlády v týchto bodoch boly jednotné, ale v otázke
         zodpovednosti budúcej jednotnej vlády sa rozchádzaly. Omínalo ich prípadné diktátorstvo.
         Demokratický plán bol, aby vláda zodpovedala zlomku snemu, ktorý by pozostával z bývalých
         členov ústavodarného shromaždenia, kým by sa nemohly vykonať voľby do stáleho snemu.
Demokratický plán bol pekný, ale skutočnosť ho pokazila. Demokrati zo svojich žiadostí
         chytro začali spúšťať, kde sa dopočuli, že sa pomaly všetko stráca, čo bolo už vydobyté:
         Kazaň, Simbirsk a už-už i Samara.
Utvorilo sa 5-členové direktorium, ktoré malo byť zodpovedné ústavodarnému shromaždeniu.
         Direktorium zostalo na chvíľu v Ufe, potom sa presťahovalo do Čeliabinska, vybralo si za
         sídlo Jekaterinburg, ale keďže front bol veľmi blízko, ustálilo sa na Omsku. Omsk bol jeho
         zlomkrk. Tu ho okrem nás nik nevítal, ledva vedelo nájsť úradné miestnosti. Vláda omská sa
         totižto dula, že musí likvidovať, a intrigovala. Do direktoria sa dostal aparát bývalej
         omskej vlády a do ministerství vošli vari všetci sibírski ministri, ako demokrati vraveli,
         samí reakcionári. Iste boli silnejšie individua, keď si vymohli vplyv, a takto de fakto
         vládla vlastne bývalá omská vláda.
V noci so 16. na 17. novembra boli direktori Avksentiev a Rogovskij s námestným
         direktorom Zenzinovom zavretí vojenským oddielom atamana Krasiľnikova.
Kolegovia v ministerskej rade nepožadovali, aby boli areštovaní vypustení a vinníci
         potrestaní, ale sa usniesli na tom, že je direktorium rozpustené a že oni prejímajú na seba
         vládu, ktorou poverili jedného člena: admirála Kolčaka.
Teda prevrat: z direktoria diktátor. Ako vo veľkej francúzskej revolúcii.
Rozširovalo sa, že sa tento prevrat stal so súhlasom Čechoslovákov.
Pre nevinnú Odbočku to bol trošku silný tabak. Zvesť účinkovala ako hrom a klebeta
         pálila členov nášho politického vedenia. Obávali sa, že sa vojsko rozčúli, keď sa dozvie,
         že, bojujúc proti boľševickej diktatúre, bojuje za diktatúru, čo je čert ako diabol.
         Diktatúra je jednaká, či ju robia ľaví alebo praví.
Ministerpredseda Pavlů i s vládnym tajomníkom Richtrom odcestovali oproti generálovi
         Štefánikovi do Vladivostoka. Zostalí členovia Odbočky po dlhých poradách sa usniesli, že sa
         zasa zamiešajú do ruskej politiky a prevrat v Omsku odsúdia.
Vyhlásili:
„Bratia! Obrátili sme sa na ruskú verejnosť a zástupcov spojeneckých vlád s týmto
         vyhlásením:
Odbočka Československej národnej rady v Rusku, aby zamedzila rozširovanie rozličných
         zpráv o jej stanovisku k terajším udalostiam, vyhlasuje, že československá armáda, ktorá
         bojuje za myšlienku slobody a ľudovlády, nemôže a ani nebude podporovať, ani súhlasiť s
         násilnými prevratmi, priečiacimi sa týmto zásadám. Prevrat, vykonaný v Omsku 18. novembra
         t. r., porušil zásadu zákonnosti a úcty, na ktorých má byť vybudovaný každý štát — i ruský.
         My, zástupcovia československého vojska, ktoré dosiaľ nesie hlavné bremeno bojov s
         boľševikmi, ľutujeme, že v tyle bojujúcej armády vykonávajú sa násilné prevraty pomocou
         síl, potrebných na fronte. Tak to ďalej byť nemôže. Odbočka Československej národnej rady v
         Rusku dúfa, že vládna kríza, vyvolaná zavretím členov všeruskej dočasnej vlády, rozrieši sa
         zákonitou cestou, a preto nepokladá krízu za ukončenú.
Oznamujúc vám tento svoj krok, žiadame vás, buďte pokojní, vytrvajte, o vašu bezpečnosť
         a správne, našim názorom vyhovujúce riešenie krízy sa staráme.“
Týmto sme si Sibiriakov veľmi znepriatelili. Ruské noviny začaly písať proti nám
         nepekným spôsobom. Bývalí „víťazi“ a „osloboditelia“ stali sa vojennými zajatcami, ktorí si
         dovoľujú zasahovať do vnútorných ruských vecí, a že ľudia cudzí si tu hrajú na vládu. Na
         naše noviny volali cenzúru, ktorá by zahatila naše huckavé písanie.
Ako dobré teplomery v jednakom čase ukazujú jednaký chlad a teplo, tak naše srdcia
         oproti Rusom a ich oproti nám klesaly k nule s ich doterajšou teplotou.
Injekcia vyhlásenia Odbočky nepôsobila vo vytrvanlivosti. Vojsko čím ďalej, tým väčšmi
         ochabovalo pre vyčerpanie. Vladivostocké čiastky armády, ktoré už boly na brehu mora a
         prehodili ich na západný front, sa absolútne neoduševňovaly za novú vojnu. Nariadená
         mobilizácia Čechov a Slovákov priniesla do vojska mnoho nespoľahlivých živlov. Niektoré
         časti vypovedaly poslušnosť. Gajda síce vyrazil na Perm, ale sa zastavil. Ruská, už teraz
         kolčakovská armáda bola slabá, zle odetá, zle zásobovaná, oduševňovala sa len vtedy, keď sa
         mohla poddať boľševikom alebo prejsť k nim. A sľubovaná spojenecká pomoc len nedochádzala.
         Prichádzali len jednotliví vyslanci, konzuli, posli — bez armády. V tyle sa chytali a
         zatvárali členovia ústavodarného shromaždenia, aby neboli nepohodlní omskej diktatúre.
         Členovia Odbočky im pomáhali, ukrývali ich a neposlušný Gajda ich našimi časťami dal lapať.
K tomu všetkému i najradostnejšie zvesti z domova, že sa utvorila československá vláda,
         pôsobily, že vojsko prestalo vôbec chápať, za čo má ešte bojovať a zotrvávať v Rusku.
         Vravelo sa, že nemá idey, a treba by bolo tú ideu vymyslieť.
I sami boľševici, ako čo by boli vedeli, čo sa v mysliach a srdciach našich vojakov
         robí, lákali nás, že nás pustia cez Rusko domov. Čičerin v mene sovietskej vlády poslal cez
         Berlín do Prahy telegram, že, „nehľadiac na víťazstvá, ľutuje preliatej krvi a vyhlasuje
         dočasnej československej vláde, že sú ochotní dovoliť, aby sa Čechoslováci vrátili cez
         Rusko do svojho rodného kraja. Sovietska vláda by si želala pustiť sa do vyjednávania s
         pražskou vládou, čo sa týka podmienok prechodu“.
Oferta bola odmietnutá politickým vedením, no vo vojsku šírila sa nie nová, ale stará
         myšlienka — ísť domov, nakoľko možno, bez nových bojov.
Prišlo prímerie medzi Germáncami a Francúzmi. Nemci boli povinní stiahnuť i na západe i
         na východe všetky svoje vojská za hranice, aké boly 1. augusta 1914. Museli opustiť
         zavojované územie Francúzska, Belgicka, okupované ruské teritórium, Ukrajinu, Poľsko,
         Rumunsko, Elsas-Lotrinsko, mali roztrhať brest-litovský mier i rumunskú smluvu.
Ešte i toto k dôvodom, aby sa nebojovalo.
Dozvedeli sme sa z novín i o Kramářovej prvej nóte Maďarom. Predseda Československej
         národnej rady, dr. Kramář, poslal grófovi Károlyimu túto nótu:
„Všetky spojenecké dŕžavy priznaly, že územie, ktoré zaujímajú Slováci, je nerozlučnou
         časťou jedného československého štátu. Preto uhorská vláda nemala práva zakončiť prímerie,
         ktoré by platilo pre slovenské územie. Mierový kongres určí hranice československého štátu
         i maďarského štátu.“
Nech sa páči! A my tu trčíme, nie že by sme doma robili poriadok s Maďarmi. Začiatkom
         budúceho roku má byť mierový kongres, a my tu krv prelievame.
Nevymysleli sme novú ideu, ktorá by bola oduševnila vojsko pre boj za veľké Rusko proti
         boľševikom.
Medek darmo písal v svojich vyzvaniach: „Žiadame, aby ste vytrvali… Vy hrdinovia temer
         5-ročnej vojny, vy hrdinovia Zborova, vy osloboditelia Sibíri a Urala, vy strojcovia
         veľkého obrodenia Ruska a Slovanstva, ktorí ste na prvom mieste medzi všetkými slávnymi
         vojskami vo veľkom zápase utlačených národov za slobodu a lepšie dni ľudstva… Žiadame, aby
         sa toto vojsko samostatnej Československej republiky nezastavilo, neochablo, nekleslo na
         veľkej a slávnej ceste do slobodnej vlasti…“
Injekcia proti zastaveniu, ochabnutiu a klesaniu na slávnej ceste.
Darmo vyzývala Odbočka: „Musíme napäť všetky sily. Vytrvať v boji… Na ceste do vlasti
         čakajú nás ešte ťažké boje… Treba zosilňovať bojovnú silu, zvyšovať schopnosť útoku i
         obrany, aby sme v tých bojoch mali čím najväčšie úspechy a najmenšie straty, aby do vlasti
         prišlo vojsko, na ktoré by národ mohol byť hrdý, ktoré by bolo spoľahlivou oporou nášho
         mladého štátu v ťažkých začiatkoch jeho života. My, vaši zástupcovia a vaši velitelia,
         vyzývame vás do práce, disciplíny a presného plnenia vojenských povinností i služobných
         príkazov. Vyzývame vás, aby ste pestovali vzájomnú dôveru a bratskú lásku, aby ste
         zachovali svoju starú vieru v seba. My sme sa vždycky spoliehali predovšetkým na seba, na
         svoje sily, na svoju prácu, na svoju zbraň, na svoj národ.“
Injekcia na vzájomnú dôveru, na sebadôveru, na disciplínu, na plnenie príkazov.
Na čo sa vyzývalo, to začalo v našej armáde chýbať. Vytrvať! Nebolo vytrvanlivosti.
         Disciplína! Nebolo disciplíny. Vzájomná dôvera! Nebolo jej. Sebadôvera! Zmizla. Bojovať!
         Nebolo sily.
Odpočinúť si bola všeobecná žiadosť. Potom otázky: Kedy domov? Kadiaľ domov? Ale domov,
         domov, domov!
A ešte injekcia: slávnosti odovzdávania práporov 5., 6., 7., 8. pluku II. divízie.
         Syrový, Gajda, členovia Odbočky. Ohnivé reči. I slovenská pre Slovákov:
„Drahí bratia! Každá idea má svoj symbol. Ako idea kresťanská svoj kríž, idea socializmu
         svoju červenú zástavu, idea panstva svoju korunu, tak i vojská, bojujúce za istú myšlienku,
         majú svoje prápory.
Akéže myšlienky nosia naše prápory?
Idey oslobodenia a sjednotenia.
Pod týmito prápormi stoja všetci tí, ktorí chcú oslobodiť a sjednotiť Čechy a Slovensko.
         Stoja všetci tí, ktorí chcú oslobodiť a sjednotiť Rusko. Stoja všetci tí, ktorým leží na
         srdci, aby sa nakoniec všetky slovanské zeme oslobodily a v jeden mocný sväzok spojily.
Tieto idey nás dosiaľ viedly v spoločnom našom boji s Nemcami a Maďarmi na starých
         frontoch, potom na východe a na terajších frontoch. Tieto idey vedú nás do boja proti
         boľševikom, ako pokorným sluhom Nemcov. Tieto idey ženú nás na západ domov, aby sme doma
         mohli bojovať za našu vlasť. Tieto idey nútia nás, aby sme dostali i dobrého suseda, ktorý
         by nám nebol nepriateľský, na ktorého by sme sa mohli spoľahnúť, a to je iba veľké
         slovanské Rusko, lebo len pri veľkom, sjednotenom slovanskom Rusku budeme platiť niečo i
         my. Bez Ruska niet slovenského obrodenia, oslobodenia a sjednotenia.
Toto všetko vravia nám naše prápory.
Takto musia hovoriť všetky naše myšlienky, takto musíme cítiť, toto musí byť naše
         presvedčenie.
Kto má iné, ten sa pod naše zástavy postaviť nesmie.
S týmto presvedčením odovzdávame vám tieto prápory.
S týmto presvedčením, s bojom za toto presvedčenie pôjdeme na západ — domov!“
Hymny. Defilé pred veliteľmi a členmi Odbočky, aby sa všetci tešili nad krásnymi radmi
         plukov.
Nad naším slovanstvom sme boli hotoví nadšením zaplakať. Baťko Hurban by nás bol iste
         všetkých vybozkával, keby bol býval medzi nami a nehnil už vtedy na martinskom cintoríne.
         Veď to bola tá jeho perhoreskovaná politika.
8. decembra prišiel konečne do Jekaterinburga i generál Štefánik. Kolčaka, diktátora v
         Omsku, ani nenavštívil, aby hneď nezahanbil členov Odbočky pre ich protest proti omskému
         prevratu. Privítali sme ho s plnou parádou. Bez šuby, naľahko, v generálskej uniforme, s
         remienkami okolo pása a cez pravé plece, so stužtičkami rozličných vyznačení vystúpil z
         vozňa obozretne a pomaly. Na reči, ktorými ho pozdravili, neodpovedal. Ktosi čítal jeho
         reč. Po hymne prešiel pred radmi vítajúcich, prikladajúc zavše dlaň k svojej generálskej
         čiapke.
— Nesmiem hovoriť, — pošeptal mi pri druhom vítaní pred Americkými nomerami, kde sídlila
         Odbočka, keď som sa pripojil k nemu, stúpajúc hore po schodišti.
Dvíhal sa vážne síce, ale sviežo.
Vo veľkej prijímacej sieni Pavlůva sme sa shromaždili a obkolesili sme ho.
Čakali sme ho ako Mojžiša, ktorý povedie svoj sibírsky národ domov, ale i Mojžiš i národ
         sa akosi rozčarovali, Mojžiš v národe, národ v Mojžišovi.
Doniesol so sebou rozkaz prezidenta Masaryka:
„Vytrvať!… Na vás, bratia v Rusku a na Sibíri, leží ťažšia úloha, že sa nemôžete vrátiť
         tak chytro, ako by ste si žiadali… Touto obeťou posilníte pozíciu nášho národa na mierovej
         konferencii. Vám spojenci v Rusku pomôžu…“
Sám vydal vyzvanie na vojsko, ako „člen československej vlády a vôľou oslobodeného
         národa menovaný minister národnej obrany“, v ktorom označoval, že „česť a spojenecká
         solidárnosť ukladá našej armáde ešte ďalej pracovať poľom… Vrelé vďaky verným synom, ktorí
         vysoko povzniesli prápor slobody… Sú úlohy, ktoré tu na nás čakajú. Keď tieto úlohy budú
         vykonané, vydáme sa spolu do slobodnej vlasti… Dovŕšiť dielo nezištného Slovana a poctivého
         spojenca…“
— My potrebujeme veľké Rusko, — hovoril. — S boľševikmi bojujeme, od nich nič nebudeme
         žiadať, ale sa musíme sami prebiť na Archangeľsk, Murmaň. Sami s Rusmi!… Nijaká spojenecká
         pomoc nepríde. Vyšetrím, kto vám to nabulíkal, a postarám sa, aby bol potrestaný…
— Ale veď sám prezident píše v svojom rozkaze zo 14. novembra: „Vám spojenci v Rusku
         pomôžu“, — namietal ktosi.
— Sem pomoc nepríde. Ale sa robia veľké prípravy, čo vám len dôverne oznamujem, lebo
         „húpať“ ako minister nemôžem, na ofenzívu na Moskvu. V Rumunsku sa sústredňuje niekoľko
         francúzskych divízií s tankmi na prechádzku Ruskom… Berthellot s piatimi divíziami… Aj
         spojenecké vojská na Murmani budú zosilnené… Treba nám dobyť Kungur… Dobytie Permi by nám
         otvorilo cestu na Archangeľsk… Potom vojsko stiahnem s frontu. Pôjdeme na oddych. Armáda sa
         zreštauruje, zreorganizuje a tak pôjdeme domov… Presekáme sa domov, so mnou v čele. Ja
         pôjdem domov s vami, alebo zostanem tu s vami. Bez vás nepôjdem… My v sláve bez veľkých
         námah pôjdeme cez Rusko domov…
Teda domov s bojmi, bez spojeneckej priamej pomoci. Oddych iba sľúbený. Pred ním boj. Za
         ním boj. Národ nebol spokojný.
Národ odsúdil kolčakovskú diktatúru, minister odsúdil Odbočku pre jej protest proti
         omskému prevratu.
— To bola dedinská politika. Na také veci má právo iba pražská vláda.
Národ chcel snemovať a politizovať, minister chcel bojovať.
— Snemovať môže len národné shromaždenie v Prahe.
Národ si vyvolil členov do Odbočky ako do svojho politického vedenia a vládnutia.
         Minister rozpustil Odbočku.
— Vláda je len jedna — v Prahe.
O niekoľko dní po svojom príchode nás svolal do svojho salónneho vozňa, kde nám v dlhej
         reči vysvetlil svoje stanovisko. Každý člen Odbočky mal napísať svoju „demisiu“.
Napísal som:
„Utvorením československej vlády vo vlasti a likvidovaním Československej národnej rady
         i jej odbočiek v Amerike a v Itálii, čo bolo oznámené úradne Odbočke národnej rady v Rusku
         členom československej vlády, ministrom národnej obrany, generálom Milanom Štefánikom,
         pokladám funkciu Odbočky Československej národnej rady v Rusku, ako vedúceho orgánu
         československej revolúcie v Rusku, právne za ukončenú.
Následkom toho skladám členstvo Odbočky Československej národnej rady v Rusku s tým, že
         som hotový kedykoľvek složiť účet zo svojej činnosti, ako člen prezídia.
Žiadam o odkomandovanie k vojsku.
V Jekaterinburgu, 10. decembra 1918. Podpis.“
Ale nešlo všetko hladko. Socialistické krídlo členov Odbočky: Dávid, Janík, Král,
         Kysela, Polák prízvukovali, že sú volení vojenským revolučným sjazdom a len nový snem ich
         môže pozbaviť mandátov a likvidovať Odbočku.
— Nemá smyslu, — duplikoval Štefánik, — Jedna vláda. Jeden snem.
— Praha je ďaleko, — tvrdili socialisti, — Tunajšie pomery sú rozhárané. Nebude môcť
         chytro zasahovať ani snem, ani vláda. Tu je potrebný orgán, ktorý by spravoval veci hneď a
         zaraz.
— Na to som ja tu, plnomocník vlády, minister vojny.
— To bude diktatúra.
— Je to príkaz prezidentov.
So Štefánikom nebolo radno ťahať sa za prsty. K tomu väčšina členov Odbočky: dr. Kudela,
         Medek, Pavlů, dr. Svoboda, dr. Suchý, dr. Patejdl, Oríšek, Richter tiež napísali a
         odovzdali svoje osvedčenia, že uznávajú Štefánika za jediného reprezentanta vlády a Odbočku
         N. R. v Rusku nepokladajú za potrebnú. Voľky-nevoľky i socialisti podpísali svoje
         „abdikačné“ listiny, ale hlavami neprestávali krútiť na znak nesúhlasu. Štefánik sa im stal
         nesympatickým, nedemokratickým, buržoáznym, západným generálom starého systému, ktorý vše
         udiera na svoju šabľu.
— Kolčakovská diktatúra v československom vydaní.
Item: brat minister-generál to, čo pred dvoma rokmi tak ťažko staval v Petrohrade —
         Odbočku Národnej rady, zrútil v krátkej chvíli v Jekaterinburgu.
Fuč bolo i moje „len-len že nie, skoro, bezmála, málo chýbalo, temer
         ministerpredsedníctvo“, fuč moja vláda! Stal som sa radovým vojakom.
Generál ma označil za člena delegácie, ktorá mala ísť domov informovať prezidenta a
         vládu o stave nášho vojska na Sibíri. V delegácii boli dr. Patejdl, podpredseda v. v., a na
         moje ohromné prekvapenie tí, čo tak odvrávali bratovi ministrovi: Janík, Dávid, dr. Polák,
         „ministri v. v.“ K nim patril i Maisner, bývalý podpredseda bývalého revolučného vojenského
         snemu.
— A ty nám napíšeš veršík, keď sa vrátime na Slovensko, — povedal mi brat minister.
Písanie veršov som pokladal vždy za poslednú vec, keď nebolo inej roboty, za akúsi
         zábavu, ako dobrý pohárik vína vo veselej spoločnosti. Žďársky vravieval, že je luxus písať
         básne, keď sa dá vec i v próze, a to srozumiteľnejšie a prirodzenejšie, povedať.
— Čože? — myslel som si. — Na nič iného som nie súci, len veršíky písať?
Nemohol som ani odpovedať od zahanbenia. Obzrel som sa dookola. I generál i ostatní
         bratia sa usmievali. Nikto z nich nepovedal:
— Brat generál, neposielaj ho, on nám je tu potrebný.
Svesil som hlavu a zašomral:
— Ďakujem za poctenie.
Nepokoril som sa hneď. Mal som dojem, že posielajú len nepohodlných. Ja som predsa
         nepohodlným nebol, mohol som byť len nepotrebným. Domov sa mi vtedy nechcelo. Chcel som
         zostať s ostatnými do konca v Rusku.
Medzi časom odišiel Štefánik do Omska. Ta som telegrafoval, aby namiesto mňa naznačili
         do delegácie Joža Gregora, ako staršieho. Dostal som od Pavlůva odpoveď: „Generál z Vaší
         žádosti vycítil přátelskou solidaritu zůstati pohromade v težké dobe. Avšak důvody, které
         rozhodly pro vyslání pracovní komise, se dosud nikterak nezmenily. Dr. J. vykoná důležitou
         službu, generál ho čeká spolu s ostatními v nejbližších dnech v Omsku. Ať si všichni
         pospíší. Pavlů.“
— Tvrdý človek, tvrdý človek, — letelo mi mysľou. — Čo by bolo, keby som ho neposlúchol?
Ani som nešiel s ostatnými členmi „pracovní komise“, ako to bolo označené v telegrame,
         namiesto „delegácie“ alebo „posolstva“, v naznačený deň. Chytal sa ma už tiež boľševizmus,
         či čo, neviem. Prosto: nechcelo sa mi odchádzať. Ale ostatní členovia boli ešte väčší
         boľševici. Keď som prišiel do svojej úradnej miestnosti, všetko bolo ako vyrabované.
         Porozhadzované papiere po dlážke. Zo zásuviek všetko vybrané. Veľká debna, ktorú nám
         osobitne robili na ďalekú cestu, preč. Ešte i tabak a cigarety vzali. To ma zachránilo od
         neposlúchnutia generálskeho rozkazu.
Uháňal som za svojimi vecmi do Omska, aby som dohonil delegáciu. Ťažko som ju našiel
         medzi hromadami vozňov, ktorými bolo nádražie zatarasené. Práve sa chystala na audienciu k
         ministrovi.
Štefánik mal záchvat a dlho-dlho sme čakali v jeho vlaku. Nakoniec nás vpustili do
         salónka, v ktorom nás čakal. Dostali sme menovacie dekréty. Dr. Patejdl, ktorý nás mal
         viesť, ako najmúdrejší, bol vymenovaný za nadporučíka, ostatní za poručíkov. Dr. Patejdl i
         stál ako vojak, kým mu generál dával inštrukcie. My tiež. Potom vo voľnom rozhovore, keď
         som generálovi pripomenul, že si Slováci žiadajú, aby im rozkazy boly čítané v slovenskej
         reči, povedal mi:
— Reč vo vojsku musí byť jedna, — a pozrel na mňa takými ustatými, uštvanými očami, že
         som zamĺkol.
Dal mi legionársky znak nášho štátu dosť váhave.
— Mám ich už málo.
Keď som odchádzal, zachytil ma a prudko bozkal.
— Do videnia! — povedal som mu.
— Sotva sa uvidíme.
Myslel som si, že je to iste taká nálada po záchvate: neveríme v život, ale skorej v
         smrť.
Boli sme v rozpakoch, aké dištinkcie si máme prišiť, aby bolo vidieť, že sme dôstojníci.
         Našli sme kdesi v obchode zlaté pásiky, tými sme si ozdobili svoje rukávy. Patejdl ako
         najvyšší tri pásiky, my ostatní dva. Nebolo isté, či je to správne, ale čo bolo hlavné,
         boli sme ako generáli.
Nuž darmo je, nech kto chce, čo chce povie, kariéra to bola: zo „szakaszvezetőva“
         „len-len že nie, skoro, temer, málo chýbalo, bezmála ministerský predseda“, ktorý povyšoval
         generál-majorov na generál-poručíkov a ktorého nakoniec povýšil generál na poručíka s dvoma
         zlatými pásikmi a povedal mu, aby išiel domov.
Taká je revolúcia.
Všeličo sa prihodí cestou k slobode.

--- KAPITOLA 15 ---

XV. Domov
Do Yokohamy sme prišli 17. januára popoludní okolo 4-tej. Bolo teplo a slnečno. Cesta z
         Vladivostoka trvala teda tri dni. Úradné vyjednávanie, kým našu starú, taliansku Romu
         pustili do prístavu, pohltilo aspoň hodinu. Prešli sme cez móla a zakotvili. Schody
         spustili. Kapitán vyšiel na palubu a pozdravil sa s Talianmi, čakajúcimi na brehu. Taliani
         potom vyšli na loď a za nimi celý kŕdeľ agentov, krajčírov, obchodníkov, kupčíkov so
         všelijakými taľafatkami, pohľadnicami, škatuľkami, látkovými vzorkami, albumani. Rozložili
         svoje krámiky a vynukovali svoj tovar.
Kým nás vypustili, obdivovali sme ich a pozerali na breh. Na stanici bola vzorná
         čistota. Rady vozov s nákladmi prichádzaly jeden za druhým. Japonci s akýmisi kruhmi na
         chrbtoch, v belasastých kaftanoch s báječnou rýchlosťou shadzovali náklad. Pri vreciach
         stály Japonky s ihlami a niťmi. Sošívaly roztrhané vrecia. Iné, pestrejšie odeté, s veľkými
         účesmi, v drevených papučkách, zväčša s deckami na chrbte, chodily po nábreží. Maly
         zastrčené ruky v širokých rukávoch a boly ako okyptené. Zvedavo na nás pozeraly a my na ne.
O chvíľu sme i my vyšli v svojich ruských uniformách, s obrovskými papachami na hlave a
         robili v nich senzáciu. Niekde sa nám smiali, niekde len usmievali, medzi deťmi sme budili
         poplach. Na každom kroku nás pristavovali rikšovia — japonskí fiakristi, akých sme už
         videli dosť v Charbine. Je to vozík s dvoma veľkými kolesami, s gumovými ráfmi; ty sedíš na
         ňom, a Japonec beží s tebou, s klobúkom ako hríb, krátkymi nohavičkami, v punčochách
         obyčajne čiernych, s gumovými podošvami. Zpočiatku nás prenasledovala myšlienka, že je to
         urážka človeka, aby ťahal svojho druha a ešte i bežal s ním na rozkaz, kam sa mu ráči, za
         20 sen na hodinu. Z princípu sme chodili radšej pešo, len aby sme korunu ľudstva
         neponížili, kým sme prišli na to, že ho vlastne okrádame o malý, zaslúžený zárobok, a keď
         to robia všetci, my piati darmo sentimentálníčime.
Prezreli sme si japonskú obchodnú štvrť. Po veľkom Rusku bolo nám všetko malé, i
         Japončíci, aj ich obchodíky, aj ich domčeky. Ale tovaru mnoho a všetko lacné. Zvláštna
         pestrota všade. Farby kričaly, najväčšmi na ženách a deťoch. Pod večer, keď sa lampy
         zapálily, boly ulice ako u nás pri slávnostiach, s ohňostrojom. V pauzách uličného hurtu
         neprestajný klepot drevených sandálov. Klep, klep, klep, klep…
Japonky sa nám páčily, ale len tie mladšie a krajšie, ich šikmé obrvy, čierne jagavé
         oči, žlté líca. Pri všetkej obľube ozdôb nevidel som na nich náušnice, zato máloktorá bola
         bez zlatých plomb v zuboch. Ich ozajstný luxus bol v kimonách, v previazaných cez kimono
         šáloch, v batôžkoch na chrbte. To všetko bolo z hodvábu a hodvábom podšívané. Ešte i v
         drevákoch mohla byť paráda: ich pysky boly kde-tu z jemnej kože alebo z laku, a tkaničky,
         čo ich držaly, tiež hodvábne a farbisté. Imponovaly nám ich obrovské účesy s veľkými
         ihlami.
Brúsili sme dlho i na druhý deň. Pustili sme sa na vŕštek do európskej štvrti. Úzke
         uličky i tu. Osobniačky na japonský sloh. Dva gotické kostolíky. Studené, hrdé Europejky na
         rikšoch a automobiloch. Sišli sme skoro medzi usmievavých, zdvorilých Japoncov. Zabávali
         sme sa i my i oni, keď sme sa nerozumeli.
I do japonskej reštaurácie sme sa odvážili. Obsluhovala nás 16-ročná Eiko s peknou,
         šťúplou tváričkou. Prijala jabĺčko a anglicky nám zaďakovala. Potom prijala i pol yeny na
         čajné. Potom si i prisadla k nám a vypila ponúknutú kávu. Janík vytiahol fotografický
         aparát, a Eiko, celá vzrušená radosťou, že ju idú fotografovať, strhla ružové tkanice, čo
         jej držaly rukávy, napravila pás, sťahujúci kimono, a upravila si účes pred zrkadlom.
Večer sme boli v Yošivare. To je štvrť predajných dievčat. Celé dve ulice sú plné
         priechodových barakov s dievčatmi-Japonkami. Vojdeš do brány a pod bránou, za mrežami,
         akoby vo výklade, čupia na obdiv sveta vyobliekané Japonky, ohrievajúc sa pred kachličkami
         s uhlím. Ak sa nebojíš, môžeš si vybrať. My, hoci vojaci, zostali sme len pri obzeraní.
Z Yokohamy za 20 minút železnicou dostali sme sa do Tokia, hlavného mesta Japonska. Na
         krátkej ceste len kde-tu boly polia so zeleninou, kvetinami, stromami. Samé mesto, samá
         budova, ako čo by obidve mestá boly srastené. Oráčiny je vraj v Japonsku len asi 25 %.
         Dovoz obilia ohromný. Robotníci vyrábajú denne priemerne jenu, s čím údajne vystačia pri
         svojom skromnom živote. Jedia hlavne ryžu a s ňou málo mäsa. Mäsiarov bolo i veľmi málo,
         klobásový obchod som videl jeden. Žobráka tiež len jedného. I to bol skôr žalostiaci
         spevák.
V Tokiu sme si skoro nohy zodrali. Na čo bolo možno hľadieť, na to sme sa dívali, čo
         počuť, sme počúvali, čo jesť, sme jedli. Šli sme i na divadelné predstavenie. Divadlo —
         budova europská, s chodbami, šatňami, reštauráciou, ale divadelný kus čudný. Dávali akúsi
         tragédiu. Vyrozumeli sme, že si akýsi veľký a mocný politický protivník vyžiadal od svojho
         súpera, iste hanebne premoženého, obeť: dvoje detí, ktoré mali sťať. Za kulisami drnkali na
         jednej strune, to mala byť hudba, a ktosi zavýjal, to mal byť spev. Na scéne smútiaca
         rodina nariekala, bijúc čelom o zem. Hrali skoro všetci sediačky na zemi, a keď chodili,
         chodili na kolenách, len v tretej scéne sedeli niektorí na stoličkách. Herci vychádzali z
         hľadiska po doske. Akýsi rytier vyšiel na koni, pravda, napodobnenom. Rytier, keď sliezol s
         koňa, chodil už ako naši tragici: v daktyloch, jeden dlhý krok, dva krátke. Pri premenách
         sa opona nespúšťala dolu, ale mechanicky zvrtli javisko. Musela to byť historia smutná,
         lebo obecenstvo plakalo, najmä Japonky držaly ručníčky v rukách a utieraly si slzy.
Vydržali sme tri dejstvá. Keď deti nesťal kat, obecenstvo sa uspokojilo, i my.
Po klasickej tragédii hrali vraj i veselohru, ako nám neskoršie rozprával Patejdl,
         celkom po europsky, moderne.
— Nerozumel som ničomu, ale váľal som sa od smiechu. Hra dokonalá, umelecká, — tvrdil a
         my sme ľutovali, že sme boli takí netrpezliví.
Medzi aktmi Japonci večerali vo veľkej jedálni s kvetmi. Dominovala ich ružová višňa.
Garderobierke-Japonke sme dávali pol yeny za opateru šiat. Peniaze odtisla, na znak, že
         nechce. Ktosi vravel, že Japonci nekradnú, a nikomu nemožno dať viac, ako pýta. Divný
         národ.
V jeden podvečer nás navštívil náš japonský plnomocník čiže vyslanec dr. Němec.
Hovoril všeličo. Medziiným, že dr. Girsa vo Vladivostoku nebral seriózne Štefánikovu
         chorobu. Štefánik sa vracia do Francúzska a už má i objednané dve kajuty na ktorejsi
         francúzskej lodi.
— Diktátora vytisol diktátor, — prehodil ktorýsi z našej delegácie.
— Pavlů? — opýtal sa ktosi.
— Útek? — opýtal sa iný.
Začala sa vrava.
— Necháva Pavlůva samého v Rusku, ako politického plnomocníka!
— Pavlů bude viesť našu politiku namiesto Odbočky!
— Nemožné!
— Strašné!
— Humbug celé naše posolstvo! — kričal Polák, najľavejší z členov našej delegácie. —
         Štefánik nás predbehne.
— Veru to budú rozličné informácie, — myslel som si v kriku…
Asi o týždeň po našom príchode do Yokohamy zasa sme sa kolísali na mori i po dĺžke i po
         šírke lodi. Šiel mi závrat do hlavy, cítil som v nej malú bolesť, ale žalúdok sa mi držal.
Pri večeri sme boli zpočiatku všetci, Dávid sa ani nedotkol nabraných makarónov. Zrazu
         chytro vstal a ešte chytrejšie odišiel. Za ním o chvíľu uháňal Polák. Maisner si popustil
         remenný pás, že ho tlačí. Pri stole to nechcel robiť. Šiel von.
— Kde je Janík? — pýtal sa ma Patejdl.
— Teraz tu sedel.
Janík zmizol ako duch, tuším i s vidličkou.
— A tebe je dobre? — pýtal som sa ja Patejdla.
— Ja som si to už popoludní odbavil.
Jedáleň bola poloprázdna. Dámy všetky chýbaly.
Keď sme prichádzali k prístavu Kobe, vlny sa uspokojily. Menej knísalo, skôr trhalo a
         triaslo, ako na mandžurskej železnici. Chorí sa začali ukazovať a prisadúvať i k prestretým
         stolíkom.
Zakotvili sme v mori. Do prístavu nás nepustili, lebo v meste boly údajne čierne
         sypanice. Šli sme ďalej priesmykom, medzi vŕškami už celkom bez snehu. Drobné dedinky na
         úpätí hôr. Po mori rozsiato plno plachetných bariek, tri, štyri lode. Maják a v ňom žeravá
         podkova vyskakovala a tratila sa. Loď sa kĺzala tíško. Na palube zima. Dámy, zelené, v
         šubách sedely a krčily sa v nich na ľahkých pletených foteľoch. Okolo nich grupa nových
         cestovateľov. Pozornosť vzbudzoval tučný, bruchatý pán s monoklom. Chodil hore-dolu
         nafúkaný. Líca mu visely na mäkký, čistý golier. Vyhadzoval monokel s oka, točil šnúročkou
         v prstoch a zas si ho dával na oko, aby ho znova vyhodil, točil a dával na oko. Bolo to,
         ako by sa cvičil. Blondínka s veľkým nosom sa nahlas a neprirodzene smiala. Tučná mladá
         dáma si držala ústa, aby smiechom nevybuchla, ale pán nedbal a robil svoje produkcie.
Nás „zavojovateľov“ Sibíri si nikto nevšímal. Darmo pozeral Janík i tri razy do zrkadla,
         či má všetko v poriadku, kým vyšiel na palubu, darmo chodil s fotografickým aparátom,
         binoklom, remeňmi, papachou — nijakého efektu. Ani gymnastika jazyka, hlasité, múdre a
         vážne reči nepomáhaly.
— Škoda Ruska, škoda Vieročky! — zavzdychol ktorýsi.
Všetkým nám bolo chladnejšie na duši medzi týmito kultúrnymi, západnými, škrobenými
         ľuďmi, Talianmi, Francúzmi. Chýbali skutoční Rusi a ešte väčšmi „nastojaščaja russkaja
         dievuška“, veselá, priama, skromná a krásna, ako bývaly tie, čo sme niekedy stretávali v
         Rusku. Ona by nás bola rozveselila a bolo by na lodi i kus Ruska, i kus Slovanstva. Neboli
         by sme sa holili nadarmo.
Často sa nás chytala „toska“ za Ruskom. Cíti ju každý, kto odchádza z neho.
Prišli sme do prístavu Moji (Modži). Videli sme utešené vrchy do polkruha, ako
         nedopletený veniec. Pod vŕškami veľké mesto. Fabriky dymily, lode dymily, plachty bariek sa
         blýskaly v slnku, motory sem-ta lietaly, režúc nosmi vlny a nechávajúc za sebou dlhé pásy.
         Chytrí Japonci predávali z lodiek na našu loď a podávali tovar v košíkoch na dlhých
         bambusových žrdiach.
Loď naberala uhlie. Ako keď u nás pri stavbe podávajú si z ruky do ruky tehlu, tak tu
         podávali Japonci a Japonky uhlie v slamených košíkoch. K vôli tomu spravili si lešenie.
         Robota tiekla bystro. Košíky šly z ruky do ruky na našu loď.
Díval som sa dlho na kypiacu, bystrú prácu.
Prišiel Patejdl.
— Pôjdeme do mesta? — opýtal som sa ho.
— Nepustia.
— Hlúposť!
— Vše nejaká cholera.
Zato súdruhovia-socialisti i so šéfom delegácie Patejdlom odišli.
— Čo ste mi nepovedali, že idete? — chytil som nášho vodcu. — Nebáli ste sa cholery?
— Kde pak! Kto by ťa sháňal? Drž sa ma za krídlo.
Medzi nami totižto bolo uvedené voľné chovanie. Akási divokosť. Spoločenské spôsoby a
         izbenú drezúru sme dávno odhodili ako predpotopné hlúposti. Každý si robil to, čo chcel, a
         tak, ako chcel. Odhodil som i ja všetky staré manýry, ktorým som sa štyridsať rokov učil.
         Ráno pri stretnutí som nepozdravoval. Pri obede, keď sa mi žiadalo, naberal som si makaróny
         „štrichom“, ba zavše liezol som do misy i sedem ráz, hoci sa čiašnikovi už ruky triasly od
         ustatosti — nato je sluhom, mohol sa narodiť za baróna. Servítkom som si utieral väzy i
         nos. Staval som vežičky z pečienky, pyramídy z jabĺček, vysoké studničné sruby z banánov,
         pil talianske víno ako dúha a čiernu kávu z čajových šálok s desiatimi kockami cukru. Čo by
         som sa raz do sýta nenajedol, keď to platí štát. Ešte i do kajuty som si vzal a s
         napuchnutými vreckami som vstával od stola. Bolo to také krásne, prirodzené a povznášajúce!
         Deptal som putá spoločenskej lže. Buržujské zvyky svíjaly sa mi pod nohami.
— Čo sa heno ten blbý Talian nafukuje? — opytoval sa ma raz Maisner.
— Ať mi vleze na záda, — odpovedal za mňa Dávid.
Nebolo hodno dotknúť sa pevnej pôdy. Za každým novým postátím mohla prísť zasa morská
         choroba. Človek by sa nazdal, že na morskej ceste len raz dostane morskú chorobu. Mýlka. I
         dvadsať ráz.
Po Moji sa Roma rozhojdala ako nejaká tanečnica. Dvíhala nosom i zadkom, zprava vľavo,
         zľava vpravo, tak na 5 — 6 metrov. Vlny sipely a plieskaly do oblokov I. triedy a cez
         palubu. Šli sme najnepokojnejším morom — Čínskym morom. Brata Janíka to hneď zmohlo a
         hodilo do kajuty. Pri obede sme boli len dvaja. Maisner chcel aspoň ovoňať prvé jedlo.
         Ovoňal a ušiel. Polák a Dávid zasa stonali na neviditeľných miestach. Slovom, historia sa
         opakovala. Mne sa len hlava vrtela, zle som spával a mával strašné sny: stále som sa ženil
         a mal som ženu. Trápila ma pochybnosť, či mi žena žije. Každého som sa spytoval. Mnohí
         odpovedali vyhýbave, iní povedali rovno, že umrela. Plakal som usedave, až ma Štěpán
         zobudil, čo mi je. Ale hneď som zaspával a prichádzali ku mne v sne samí mŕtvi.
To bolo všetko od kolísania lode. Díval som sa na obloky. Raz sa napĺňaly morom, raz
         nebom. Vietor hvižďal a vlny sa penily. Delfíny celými radmi rezaly vodu, ukazujúc svoje
         čierne chrbty. Kedy-tedy prehodily sa ponad vlny a mizly v hĺbke. Čajok bolo už málo, čím
         ďalej od brehu, tým menej. Zmizly dávno i plachtové barky. Fudžijama a iné japonské vrchy
         nás dlho sprevádzaly, ale i ony sa stratily. Vidno bolo iba more, nebo a niekoľko ľudí na
         lodi. Zavládla morská nuda. Keď sa mi zunovalo ležať, šiel som na palubu. Čas sa vliekol
         pomaly, ako naša Roma. Jedol si, spal si, díval sa, čítal, fajčil cigaru, fajočku,
         cigarety, niekedy chlipol koňaku, zajedol si si mandarínom, zhltol pár mandlí, pár hrozien
         malagy, odlomil kúštik čokolády. Sadol, počúval klavír. Vedel si, že to hrá chudá, bledá,
         príjemná Talianka, žena ktoréhosi dôstojníka, s dvoma deťmi, chlapčekom a dievčatkom. K hre
         spieva dôstojník, nie stále, len zavše zahučí. Hneval a hanbil si sa, že z nás divochov
         nikto nehrá na ničom, hoci sme národ hudobníkov. Patejdl niekedy proboval zaspievať
         tenučkým ako cverna tenorom, ale ho nikto nevedel sprevádzať ani hlasom, nie to na klavíri.
         Janík, keď nemal morskej choroby, spieval veľa. Maisner brnčal neistým slabým sekundom, ja
         šusterským basom. Dávid a Polák mlčali a počúvali:
Ona byla celá bílá,
ona se mně líbila,
ona byla celá bílá
a něco mi slíbila.
Má roztomilá Báruško…
Aby sme nudu zabili, pustili sme sa do karát. Vytiahol som i francúzsku gramatiku a
         začal som sa učiť po francúzsky deviaty či desiaty raz v živote, ale ako predtým, tak i
         teraz som ju odložil, ako som zbadal, že sa „mais“ číta ako „mé“, čo v slovenčine celkom
         iné znamená, ako vo francúzštine. Priveľký rozdiel.
Boli sme už zdraví všetci. Vlny sa staly malými a loď šla tíško po žltom, ako hlinačka,
         mori. Len málokedy sa zakolísala. Počasie sa zmenilo. Dážď a hmla. V kajutách bolo
         nepríjemne, vlhko. Blížili sme sa k Šanghaju.
Ani sme nezbadali, keď sme boli zakotvení na bóji, ktorú sme nevideli pre hmlu. Pred
         večerom sa hmla zdvihla a ukázalo sa nám plno svetiel a nad mestom ružová farba, ako pri
         požiari. Na druhý deň bolo mesto pod snehom. Strechy biele. Nad morom krúžil ľahký sneh.
         Nepríjemný chlad a mokrota.
Ponáhľali sme sa do mesta, nevyčkávajúc ani raňajôk. Menili sme yeny a ruble. Za 25 yen
         nám dali 12 dolárov a 50 čínskych groší, za 1000 rubľov 100 dolárov. Chudák rubeľ! Docengal
         si. V obchodoch anglických i čínskych hovorili anglicky. Nemohrou sme sa dorozumeli lepšie,
         ako Patejdl, ktorý chodil s knižkou a čítal z nej potrebné otázky. Iste bola jeho
         výslovnosť škótska alebo švédska.
Vyhľadali sme najelegantnejší hostinec, Hotel Palace. Ktosi nás pristavil, že kam
         chceme, keď sme vykrúcali krky ako straky. Janík odpovedal, ukazujúc si na ústa:
— Ham, ham, ham!
A už sme i sedeli v lifte a o chvíľu vo veľkej jedálni, kde nám dali obed drahý, ale
         zlý.
Raz sme zašli príliš ďaleko pri obzeraní čínskeho mesta. Oči sme si mali vyočiť na
         všelijakých figúrach, nápisoch, tabuľkách, lampionoch. Stratili sme smer. Dorozumeli sme sa
         s rikšami, že nás povezú. Ale kam?
— K moru. — Nerozumeli.
— Mare. — Nič.
— Meer. — Zasa nič.
— Ako je po anglicky more?
Nik nevedel. Proboval som maďarsky. Maďari sú možno rodina.
— Tenger.
Nevedeli, čo je to. Patejdla nebolo medzi nami. Bola by sa nám zišla jeho gramatika.
— Ale sú tí Číňania hlúpi! — nazlostil sa Janík.
Aby porozumeli, napľul na dlažbu. Ukázal rikšovi na sliny a zakolesil rukami, chcejúc
         tým označiť veľkosť mora.
— Tomu neporozumejú. Privysoký štýl, — mienil som a vytiahol z vrecka pohľadnice.
Na jednej z nich bolo more s loďou. Ukázal som na loď a povedal:
— Fu, fu, fu…
Číňan sa zasmial od radosti. Udrel sa po čele. Videli sme, že chápe. Bežal rovno k moru.
Na lodi sme sa dozvedeli, že Štefánik je v Šanghaji. Cestoval do Francúzska, ako nám to
         v Yokohame povedali. Dr. Němec je tiež vraj u neho. Prišiel za ním.
Boli sme ho navštíviť: Patejdl, Janík a ja. Ležal v posteli. Hovoril, že je chorý, ale
         pohyby jeho boly čerstvé a reč zvučná. Oznámil nám, že ide do Francúzska, a začal
         filozofovať o demokratizme.
— Demokratizmus spočíva vlastne v zošľachťovaní človeka, aby bol čím najlepší — aristos.
         V tomto smysle je demokratizmus duchovným aristokratizmom.
To bol vstup k výčitke. Vyčítal, že ho ktosi z našej delegácie nazval monarchistom.
— Doma, keď sa sídeme všetci, povieme si všetko do očí. Vymeníme si svoje mienky, —
         hovoril rozhorčene.
Hádali sme, kto to mohol byť. Janík, Polák i Maisner hovorili síce niekoľko ráz proti
         Štefánikovi, ale takého výrazu som od nich nepočul. Spomenul som si na yokohamský diškurz
         na lodi. Kto tu zaintrigoval?
Štefánik sa hneval i na dr. Girsu. Kládol som si v duchu otázky, kto ho tak zle naladil
         proti tomuto znamenitému človeku, ktorý sa tak staral o nás, keď sme zaviazli bez peňazí v
         Charbine.
Asi po hodinovom rozhovore, ktorý pretrhli so tri razy iní návštevníci, nás prepustil.
Večer sme boli hosťmi krajana Jedličku. Či bol a či mal byť naznačený za konzula v
         Šanghaji. Dával nám diplomatickú večeru. Bolo zo všetkého, ale troška. Bolo víno, ale
         troška. Bolo šampanské, ale troška. A všetko chytro, chytro, chytro. Úradne a chladne.
         Nestačili sme sa rozohriať. Nikto nebol srdečný a úprimný.
Tu sme sa dozvedeli, že dr. Hess je naznačený za politického plnomocníka pre východné
         Rusko a má bývať v Charbíne. Pri Prešporku boly vraj boje medzi Čechmi a Maďarmi. S akým
         výsledkom, nevedeli. V Čechách demolovali redakciu Práva lidu.
Neskoro v noci sme sa vracali domov. Cestou na loď sa bratia-socialisti zas rozčuľovali:
— Hess politický plnomocník!
— To je predsa len posmech!
— Hanebné!
Na druhý deň bol čínsky Nový rok (1. februára). Šanghaj sa belel od snehu. Obchody
         zavreté. Na uliciach plno sviatočníkov. Čínska hudba v domoch i na ulici. Draky, ktoré sa
         driapaly na pavlač, a odtiaľ ich odoháňali práskavicami. Praskot taký, ako na fronte.
         Čínske slečinky v hodvábnych kožuškoch, nohavičkách a papučkách s mašličkami, jedny na
         rikšoch, iné na širokých fiakroch i pešo. Prechádzaly sa. Pestrosť farieb. Tuční bankári,
         gavalieri v čiapočkách s gombičkou navrchu, v hodvábnych kaftanoch a zásterkách po členky.
         Biedne žobráčky a robotníčky neboly v nohavičkách, len panskejšie.
Chodili sme medzi nimi a prispievali k šumu a kriku. Vošli sme do Nového sveta — taký
         viedenský Práter v malom so všelijakými zábavkami, hojdačkami, malými menažeriami, muzeami,
         cirkusom, stolovými.
Očakávala nás večera omnoho zábavnejšia ako u Jedličku. Krajan Engel nás pozval na malý
         čínsky banket. Jeho žena bola Číňanka. Odvážila sa i prisadnúť si k nám za stôl, čo vraj
         Číňanky nerobia. Bledá, útla, s čiernymi vlasmi a očami, usmievavá, v sukničke, v hodvábnom
         kožušku, s briliantovými náušnicami, domácky nás vynukovala, všade hľadela, na všetko mala
         starosť, prostá a úprimná v chovaní.
Podávali nám rozličné misky s rybou, hubkami, zeleninou, šunkou, šálky plné ryže,
         polievku vo veľkej čínskej mise. Zo všetkého sme si brali a zajedali ryžou alebo rovno do
         šálky sme si to kládli a jedli, hoci nechutilo. Dali nám aj ihlice na jedenie, ale tými sme
         nevedeli narábať. Poslúžili nám potom obyčajnými našskými vidličkami. Na konci večere
         núkali servítky, zamočené v horúcej vode. Nimi sme si mali utrieť tvár i ruky. V druhej
         izbe sme po jedení pili kávu, koňak, čínsku silnú vodku s akousi divnou, nepríjemnou
         príchuťou. Bol to rodinný, veselý, teplý večierok a sedelo sa nám znamenite pri blčiacom
         kamíne, pri káve a cigaretách.
Prišiel i akýsi čínsky vyšší úradník s okuliarmi, slúžiaci v ktoromsi ministerstve.
         Rozprávalo sa anglicky, čínsky a česky.
Idúc domov na loď, videli sme policajtov. Okrasa mesta títo Indusi s červenými turbanmi,
         čiernymi briadkami, všetko vysokí, dobre urastení krásavci. Chudáci mrzli v snehu, ktorý
         neprestával padať. I nám bola zima. Len rikšovia sa potili, vezúc svojich ľudí za lacný
         groš. Previezla nás loďka. Čakajúci prievozníci v malých loďkách pod košiarmi v
         prostriedku, zakutaní v handrách, driemali.
Cestovateľov pribudlo. Samí Taliani. Stolíky v jedálni vyzdobili kvetinami, ale jari s
         nimi nepriniesli. Triasli sme sa od zimy, ako nikdy na Sibíri. Tam bývala suchá, slnečná
         zima a mali sme sa i kde zohriať. Na lodi nie. Slniečko síce svietilo na jeden bok paluby,
         ale fučal studený, ostrý vietor.
More premenilo farbu. Z hlinastého sa zasa stalo tmavozelené. Vyšli sme zo Žltého,
         Čínskeho mora. Ventilátory začaly pripravovať. Kanáriky v kajute kuchynského gazdu veselo
         zaspievaly. Vraveli, že onedlho prejdeme do tropického pásma. Boly Hromnice i na mori. Do
         zelenkavého mora padal neustále sneh.
— Ako krásne môže byť teraz v Rusku, — myslel som si, chodiac po palube.
Prišla mi zasa na um srdečná, teplá ruská duša. Ona horí i v najkrutejšej sibírskej zime
         a zohrieva ťa. Spomenul som si na „uchaživanie, uvlečenie, liubov… A vieď liubov
         nerozsuždajet… Žiť tak, kak chočetsia…“ Sadol som si a dumal v prítmí salóna.
… Zimná svetlá noc. Ideme o polnoci domov s večierka od Liny Ivanovny dvaja. Cítili sme
         sa študentmi, a ako mladý, bezstarostný, neviazaný človek bozkáva ktorýsi ústa mladej ženy.
         Čiapočka padá do snehu. Počuť tiché slová:
— Kak skučno budet, kak strašno!
Ty sa zohýnaš za čiapočkou, kladieš ju na čiernu hlavu, vidíš čierne oči, a o chvíľu
         čiapočka zasa padá.
— Da, da, skučno budet. Eto vierno…
A hľa! Tu máš morskú nudu. Môžeš rozmýšľať o tom, čo bolo a čo bude… Pociťujeme obavy
         pred budúcim, pred tým, čo čaká, lebo je nejasné, neurčité. Bojazlivá radosť a pre
         bojazlivosť smútok za strateným.
To je láska k Rusku. Ako nám jednotlivcom je smutno za Ruskom, tak bude celému nášmu
         národu, ak ono zahynie.
— Da skučno! Da toska!
Do tejto hromničnej sentimentality stroj jednotvárne hučí. Vlny špliechajú, prilipnú k
         obloku, zatemnia ho, sipiac fŕkajú dovysoka, drobia sa a padajú v kvapkách, ako by prskaly
         v hneve, že ich loď pristavila a rozhodila. V blízku i v diaľke biele stuhy, celé plachty
         pien. Marcový vietor.
More odrazu zasa premenilo farbu. Stalo sa šedivastým, ako by prechodilo zasa do
         hlinasta. V diaľke napravo videli sme tmavobelasé vŕšky. Tvrdili, že sme za Formózou,
         cintorínom ruskej floty v rusko-japonskej vojne. Loď sa zasa rozkývala, a predsa vietor už
         dávnejšie prestal fučať. Je to ako búrka za jasného dňa. Vzduch sa už uspokojil, ale more
         ešte nie. Kolísanie bolo také silné, že sa predmety kĺzaly a padaly. V našich kajutách,
         ktoré boly dolu, videli sme more, čo sa loď tak nakláňala. Vše niečo buchlo.
No my sme už na kolísanie privykli. Necítili sme ani závratu v hlavách. I chodiť sme sa
         naučili. Nemuseli sme sa už chytať zábradlia a stĺpov, potrebná noha pre rovnováhu ako by
         inštinktívne stávala sa kratšou. I dámy už vyšly. Slečna guvernantka sa už smiala, i tučná
         Ruska sa prevaľovala po palube ako kačica, len blondínka s veľkým nosom a Talianka s
         obviazanou hlavou boly neviditeľné. V jedálni plno detí. Džavot.
More stávalo sa čiernym. Len keď sa vlny zdvihly a stenkly, voda bola krásna,
         tmavozelená. V kajutách začalo byť dusno a horúce. Pot vyvieral a lial sa nám lícami
         cícerkom. Celé telo stávalo sa mokrým. Pripravený ventilátor nefungoval. Spával som už
         polonahý pod plachtou. Kúpaval som sa vo vani, ale voda bola teplá a miestnosť tiež.
         Najlepšie bolo sedieť v tôni na najvrchnejšej palube a ani rukou nehnúť, lebo čo pohyb, to
         nový prúd potu. Ani vravieť sa nám nechcelo. Medzi sebou sme už vyčerpali všetky poklady
         myšlienok o Rusku, Nemecku, Česku, socializme, západnej kultúre, ktorá je nič nie hodna,
         lebo nič nedokázala, a východnej, ktorej je budúcnosť. Strhli sme Pána Boha, ako ľudský
         výmysel, vyhnali dušu z tela a konštatovali, že je to iba práca mozgu a obeh krvi; zatým
         sme poslali všetkých našich diplomatov do horúceho pekla so Štefánikom-diktátorom na čele.
         Už som celkom dobre chápal, čo je kolektivizmus, individualizmus, strana, demokracia,
         demagogia. Naučil som sa, kto aké chyby má, kto aký privátny život vedie, aký je kto
         podliak, ako sa kto bije na schôdzkach, ako možno vytrhnúť stoličku zpod rečníka, závidieť
         mu biely golierik a zlatú retiazku na veste, pritom bažiť po panskom živote. Presvedčili
         ma, čo je pokrok a čo je reakcia. Vedel som už, že sme len my pokrokoví, ostatní sú
         gauneri. Nerýmovalo sa mi to síce s tým, čo povedal Štefánik o demokracii v Šanghaji, nuž
         ale keď Štefánik bol tiež buržuj.
Prestali sme teda hovoriť od tepla a že sme sa už vyvraveli, ale Singapor ešte stále
         nebolo vidieť. Prešlo päť dní, šesť dní, sedem dní, a okolo nás len voda, voda, voda a nebo
         s horúcim slnkom. Neboli sme spokojní. Pili sme veľa červeného vína. V jeden krásny deň sme
         zasa explodovali. Oborili sme sa na Patejdla.
— Patejdl! Patejdl! Čos’ nám to vykonal? Prejdeme skoro celý svet, budeme cestovať pol
         roka, a predsa nič neuvidíme, nič neskúsime, ničomu sa nenaučíme…
— To je to hospodárenie sedliackeho synka, ktorý by všetko rád mal zadarmo alebo aspoň
         lacno. Lacno obedovať, ale nedojesť sa. Hneď si môžeš niečo odložiť. Otrhaná košeľa, ale
         tri yeny vo vrecku. Vesta zabrýzganá, ale opasok by stál peniaze. Ohromné šťastie, keď za
         pol hodiny sjedná pol dolára na hodvábe, alebo keď môže urvať nešťastnému rikšimu šesták…
— Úzkoprsí, malicherní úbožiaci, ktorým je hlavnou modlou zlaté teľa v príbytku
         ošarpanom, špinavom, úzkom, o hlade a smäde. Čo papuľuješ ešte proti vlastnému idolu?
— Kde je Singapor, zatratený vodca?!
— Nevydržíme už v tejto horúčosti!
— Kde je ventilátor?
— Čo nedávajú zeleninu?
— Čo neotvoria obloky, aby bol vetrík?
— Veď je to tu ako s lavičkami v parnom kúpeli. Čo deň vyššie lavička, čo deň vyššie
         teplo, na zadusenie… Má sa to ešte stupňovať?
— Toto je loď tropicky zariadená? Veď je to loď pekelná… Čos’ to urobil? Uvariť nás
         chceš?… Čos’ nezaopatril nejakú luxusnú, rýchlu loď?
Slovom, búrili sme sa. Naše telá tajaly. K tomu ešte i kapitán vydal rozkaz, že do
         jedálne musíme chodiť v kabátoch a obutí. Začali sa totižto mnohí ukazovať pri obede a
         večeri v košeliach, rozopätých po pupok so srstnatými prsami, a v papučiach, obutých na
         bosú nohu. Iste sa dámy škandalizovaly. To je len ich výsada byť vyzlečenými v spoločnosti.
Vandruvával som v noci so svojou ruskou posteľou na najvyššiu palubu. Tu som si líhal na
         lavičku. Bolo cítiť aký-taký závan. Noci bývalý krásne. Mesiac práve naberal. Všetko sa
         lesklo a more najväčšmi. Dívajúc sa do tohto blesku, pri šumení láskavých, tichých vĺn som
         zaspával.
Konečne na predku lode zbadali sme úzky priesmyk. Napravo niekoľko veľkých lodí a
         roztiahnuté mesto pod nízkymi, zelenými vŕškami v polkruhu. Nad mestom zasa kúr a dym.
Singapor.
V Singapore sme len kupovali. Chceli sme sa v tropickom teple striasť svojich teplých
         ruských šiat a papách. Zostalo nám v pamäti málo okrem veľkých obchodných anglických domov,
         kam si mohol vojsť holý, smädný a hladný a vyjsť vyobliekaný, nasýtený a opitý. Defilovali
         pred nami Angličania, Siamci, Malajci, ľudia bieli, čokoládoví, čierni, zamaľovaní na čele
         a ramenách bielymi čiarami, ako čo by si ich bol pretrel vápnom, s účesmi ako ženské.
         Neboli by sme ani rozoznali rod, keby nie nosové ozdoby; tie mohly mať len ženy. Ináče boli
         v tógach cez plece a brucho prehodených, farbistých, krikľavo pestrých. Niektorí
         vykračovali vážne a hrdo, ako kedysi rímski senátori, lenže v čokoládovom vydaní. Polonahí
         rikšovia, lodníci, Japonci, Kitajci. Ohromný park s vysokými palmami, čistými, širokými
         alejami. A dosť.
Na plantáže, kaučukové, bambusové polia a lesy, na palác siamského kráľa, múzeá a
         kostoly sme nestačili pre vymeraný čas. Chcelo sa nám do divadla i okúpať sa, ale museli
         sme sa náhliť, lebo loď už o 6. popoludní mala odísť.
I tak sme vykonali veľkú prácu: za deň sme sa premenili všetci od hlavy do piat a museli
         sme sa znova oboznamovať.
Ja (somári popredku), Janík a Polák sme mali panamy a boli sme celí v bielom. Patejdl si
         kúpil veľký anglický tropický klobúk a chodil s bambusovou paličkou, ako lord, šaty mal
         žlté ako kanárik. Maisner bol raz v bielom, raz v žltom, hotový „buržuj“. I Janík si kúpil
         bambusovú paličku, aby mohol na mori ukazovať, ako napádal nepriateľa vo vojne. Len chudák
         Polák musel zostať vo vojenských šatách, lebo si nemohol blúzu zapäť: zabudol si kúpiť na
         ňu gombičky.
Teraz som len videl, ako taká vojenská uniforma môže imponovať. Mal som pred očami ľudí
         celkom prostých, šedivých, civilných namiesto generálov. Patejdlovi, nášmu vodcovi, vše
         trčala zpod nohavíc alebo blúzy nejaká špinavá šnúra, čo predtým nebolo, i keď chodil v
         papučiach.
Šli sme na Colombo.
Pred nami vyskakovalo svetlo majáka za vysokou horou, ako keby niekto vytŕčal ohnivú
         fakľu, jedno za druhým tri razy; zatým si na chvíľu oddýchol a zasa tri razy, najprv pred
         nami, potom na pravom boku, potom za nami a tak dlho, dlho, kým sa nám nezunovalo dívať sa.
Na ľavej strane bola Sumatra s ohnivou, vysokou sopkou, ktorá fajčila. Vrchy Sumatry sú
         ináče nevysoké, poloplešivé, s hranatými končiarmi a bokmi, pomaly sostupujúcimi, teda nie
         strmé. Ďalej naľavo napredku iná grupa hôr a cez ich sedlá prekukujúce druhé, sinavejšie
         vrchy a hory.
Cestovateľov zasa pribudlo. Na palube sa už ledva dalo chodiť. Porozostavovali stoličky
         a na každej bola vyvalená nejaká dáma alebo aspoň konzul. Plno detí. Vresk. Už som sa
         nemohol prechádzať s Janíkom a počúvať jeho ohnivé reči beztoho, aby som nebol musel chytať
         jeho rameno s bambusovou paličkou, ktorou mohol každú chvíľu uraziť nejaký majestát, a
         beztoho, aby som nebol musel dať pozor na ženské nohy, ktoré sme museli prekračovať, lebo
         ani jedna nestiahla svoje pedále, a konečne sme mohli natrafiť i na všelijaké nežnosti,
         odporný med niektorých zaľúbených párikov: mohlo nám prísť zle i bez morskej choroby.
Ešte i Patejdl sa rozčuľoval:
— Čo neustanovia úbor na palubu, ale len do jedálne?… Nestydaté, povyvaľované kozy…
         Pozri, ako ju objíma ten bornírovaný baran… A tá v tom ľahkom úbore s ohromným zadkom a
         predkom. Sukne vyše kolien. Nohy ako kláty… Nevie inakšie dráždiť svojho gavaliera?…
         Nabralo sa tých odporných sukní, ženštín, samíc…
— Vysoko je hrozno, preto je kyslé, — namietal Dávid. — Ináč by si sa rozohnil, keby na
         teba taká primadona, siňorina pozrela.
— My sme im podozriví, — vravel Janík. — Slovani Talianom a Taliani Slovanom sú milí,
         ako koze nôž, a to pre Juhoslovanov. Čo nás po nich! Myslia si ešte i teraz, že sú Rimania.
Vietor sa konečne rozfúkol po palubách a kajutách. Chytili sme ho do trúby a všetky
         ventilátory sa zavrtely. Ale vietor nesušil. Všade bolo teplé mokro. Tabak bol teplý a
         vlhký, soľ, cukor sa potily ako my. Ja s Janíkom sme mali kajutu, cez ktorú viedla trúba.
         Vždy bola teplá. Vytiahol si kufrík zpod lôžka, bol horúci, ešte i veci v ňom. Nebola to
         kajuta pre bývalých „ministrov“. Dostali sme najhoršie kajuty, ktoré v riadnom čase boly
         pre služobníctvo. Ostatne celá loď bola ako veterán, ktorému vše nejaká žila pukla. Na Rome
         sa rúry každú minútu trieskaly, voda striekala raz s vrchu, raz od spodku. Nás dolu vše
         zalievalo. Štepán ustavične behal s handrou.
Skoro sa zasa ukázaly na tmavobelasom, málo zvlnenom mori loďky, biele plachty, hmlisté
         vrchy. Bol pred nami Ceylon a mesto Colombo.
Tu sme sa zdržali len cez noc a ráno do pol jedenástej hodiny. Rozkaz bol o pol desiatej
         na lodi. Preplavili sme sa ráno zavčasu. Obzreli sme si park Viktoriu, pagodu s veľkým,
         menším a najmenším Budhom, každý nás stál šiling. Explikujúci otrčil ruku — šiling. Indčatá
         strčily nám akési kvietky a prútiky do rúk — šiling.
Polák, rozumie sa, kupoval slonov, výšivky, čaj, kávu, cukrové, mydlo, šaty, karty, a
         tak sa stalo, že keď sme sa vracali na loď, kapitán už kurekoval, či to my ideme. Nech je
         zlomyseľný, nechá nás na Ceylone chytať slonov a obrábať čajové a kávové polia. Tak vraj
         zostalo niekoľko invalidov na ostrove.
V Singapore a Colombo sme sa tak vyparádili, že invalidi, ktorí šli s nami pod vedením
         brata majora Jiráska, nám začali závidieť, že cestujeme ako baróni, máme šaty a topánky,
         jeme v salóne a spíme v osobitných kajutách. Nepomysleli si, čím sme boli, čím sme a čím,
         možno, ešte budeme. Chceli rovnosť. Bratia socialisti sa škrabali. Nerýmovalo sa to s ich
         socialistickým programom. Invalidi majú pravdu. Ale namiesto toho, aby im odstúpili svoje
         miesta, povedali, že i demokratizmus má trpké pilulky, a radšej ich zhltli.
Nastal čas, že sme sa mali deliť s fotografiami, ktoré dostal Patejdl, aby ich medzi
         nami spravodlive rozdelil. Boly to fotografie z nášho vojenského a politického života od
         Kijeva po Vladivostok. Žiadal som kompletnú sbierku pre martinské Národné muzeum. Maisner,
         Polák a Dávid boli proti tomu. Maisner sa i osopil na mňa:
— Čo je Slovensko? Má osobitnú vládu, či čo? Pozrel som na neho, či to myslí vážne? Ale
         veru vážne.
— Nemôžem zato, že si hlúpy a nevieš, čo je Slovensko. Vidieť, že si nechodil veľa do
         školy. Príď a precestuj raz od Prešporku po Užhorod, keď si sa tomu neučil… Bibas akýsi! —
         odrezal som mu spôsobom nami prijatým. — Karty sa dajú miešať, ale pochopy nie. Ide o
         fotografie, a nie o vládu… Mamľas!
Napísala sa zápisnica, že sa deľba stala najmä vzhľadom na Slovensko, ale bratia si
         veselo vzali celé svoje čiastky, hoci všetci mali už úplné kolekcie, ktoré dostali ešte v
         Jekaterinburgu, len Patejdl bol taký slušný, že mi dal svoju časť. Zápisnica bola falošná.
         Boh s ňou i s chamtivými bratmi! Zato skrsla vo mne trápna myšlienka, že ak to bude s
         každou deľbou tak v našej republike, nebude dobre.
Do tohto sváru tichučké more ustrojilo nám ohňostroj. Fosforeskovalo. Bolo posiate
         svetlými bodmi na kuse. Vraveli, že je to od rýb, iní, že od chrobákov.
Šli sme ako po oleji. More hladké, bez pien, nebúchalo už dávno o loď, ale ju hladkalo,
         laskalo. Vlny temer ani nešumely. Ryby vysoko i na pol druha metra lietaly nad vodou.
         Niektoré boly šedivasté, iné čierne s bielym bruškom, ako lastovičky. Fialové kalichy,
         ktorými sa more ozdobovalo, v noci svietily, kolembajúc sa málinko na vlnách. Možno, že to
         bolo to fosforeskovanie. Nevedel nám nik vysvetliť. Kanárici v klietkach sa išli roztrhnúť
         od švitorenia v utešené rána.
Napravo, ďaleko v hmle, ukázal sa nám otesaný, malý, skalnatý breh. Iste ostrovček
         Abdul-Kuli alebo Sokotra. Podľa mapy by sme boli mali prejsť do zálivu, ktorý úzkym
         prieplavom vedie do Červeného mora. Naľavo je potom Masava, talianska provincia Abesínia.
Pod večer vyhupla z hladiny mora Afrika.
Obrovská, hranatá skala s príkrymi svahmi. Za ňou druhý, tretí výbežok. Slnko zapadalo
         za ňu. Napravo trčaly strmé vŕšky dvoch ostrovov.
Brehy sa pomaly zasa oddialily. Na pravej strane bolo iba more, na ľavej ďaleko bledé
         siluety vŕškov Afriky. Na jednom mieste, ako by odťal, more premenilo farbu. Z
         tmavobelasého stalo sa odrazu zelené.
Vošli sme do Červeného mora.
V Masave sme zakotvili. Loď zastala až pri brehu. Stavba prístavu ešte nedokončená. Domy
         v orientálnom štýle, so žaluziami v oblokoch bez skla, rovné povaly bez striech. Dookola
         samé skalnaté hory, skoro nič zeleného. Hoci budovy niektoré pekné, veľké, všade bola akási
         prázdnota, pustota, bieda. Domorodci s vychudnutými hnátmi, rebrami, tenkými nohami,
         polonahí. Chytali chlieb, čo sme im hádzali s lode, a hltavo jedli. Vidno bolo Arabov,
         odetých v bielom, Arabky so zastretou tvárou, Černošky s polozakrytými tvárami, s ozdobami
         v nose, Abesínčianky s prsteňmi na čiernych palcoch a brazoletňami na nohách.
Abesínčianska štvrť vraj samý nočný dom. Žijú vraj len z predaja seba. Nás upozornili,
         aby sme si dali pozor — samá nákaza.
Bol som vo štvrti predpoludním. Bola ako vymretá.
Šli sme i do susednej abesínskej dediny. Cigánske koliby a domčeky, z doštičiek a hliny
         sbité. Národ zas len vychudnutý, biedny. Stretli sme i tučnejšie parádne Abesínčianky s
         okrasami v nose, prsteňmi, náramnicami na šiji, rukách a nohách. Usmievaly sa nám, ale —
         pozor!
Radosť sme mali z chlapcov, ako vedeli plávať. Celé hodiny sa držali na povrchu mora,
         ako špunty. Bystro plávali proti vlnám, ponorovali sa a vynášali do mora hodené peniaze.
Nabrali sme si na brehu do vrecák mušlí, skamenelín, rozličných slimačích búdok a
         vrátili sme sa na loď.
Ešte sme spali, keď sa loď pohla ďalej.
Čas sa premenil. Dul chladný vietor a my sme sa znova preobliekli do svojich vojenských
         šiat. Sinajské vrchy, Suez — úzky kanál, ktorým sme šli asi 12 hodín do Port-Saidu medzi
         holými, pieskovými vrchmi, s ktorých sfukoval vietor drobný žltý piesok. Kde-tu sme videli
         palmy v rade. Boly to oázy. Pohľad smutný. Dobre, že čosi-kamsi sme zastavili v Port-Saide.
— Nepôjdeme si obzrieť pyramídy, sfinxy, obelisky, Kairo, Alexandriu? — opýtal som sa
         Patejdla.
— Ba čerta, nie pyramídy! — povedal mi.
— Veď si ty vodca. Musíš tak uháňať?
— Tak si sadni. Nik ťa nedrží.
Nesadli sme si. Obzreli sme si s Janíkom arabskú štvrť s Arabkami v čiernom, so
         zakrytými tvárami a špuľkami na nose. Vidno bolo ich čierne oči, ligotavé, veselé, mračné.
         Po nich sme mohli usúdiť, ktorá je stará, ktorá mladá, ktorá pekná, ktorá špatná. Niektoré
         boly bosé, iné v papučkách, a našly sa i s jemnými, hodvábnymi punčoškami. Videli sme
         Arabov s červenými fezmi, ináče oblečených celkom po našsky. Boli sme v minarete, kde nám
         obuli na nohy veľké slamené papuče, a zasa: čo majolika, čo korán, čo starý obraz Mekky —
         to šiling. Von zasa okolo chlapcov, čo nás volali k „Margarétam“, ťahali za nohy, aby sme
         ich dali očistiť, núkali cigarety, obrázky, drobnosti. Ako osy. Nestačili sme sa oháňať.
Navštívili sme Lessepsa, ktorý prebil Suezský kanál, a postavili mu za to sochu. Stál
         tam na mole vysoko, fúzatý, s poloplešivou hlavou, držal papier, na ktorom je napísané:
         „Asperire terram gentibus.“ More bilo o jeho podnožie, o rozváľané skaly i cez zábradlie na
         molo. Arabi chytali na pobreží ryby do sietí. Na mole plno vojakov-Angličanov v žltom
         letnom obleku. V kaviarni som z nich videl mnoho opitých.
Janík kupoval kimoná, ani čo by mal doma štyri ženy. Ja som sa zásobil egyptským tabakom
         aspoň na pol roka.
V novinách sme čítali o konflikte Juhoslovanov s Talianmi pre Triest a Dalmáciu. Písali,
         že Juhoslovani mobilizujú.
Nathan, básnik taliansky, ináče Žid, známy z lode, vyťahoval z nás, s kým sympatizujeme,
         či so Srbmi, či s Talianmi. Jeho básnické meno bolo Pierro Jacchia. Dal mi čítať svoje
         dielo Il Nascituro, ale Talian tomu rozumel. Sľúbil mi, že mi pošle svoje veci. Zapísal si
         adresu a že sa vraj i v budúcnosti bude zaujímať o nás a styky pestovať.
— Veľmi pekné, ale nepravdivé, — myslel som si. — Poznám vás, pekné masky! Môžem čakať!
S koľkými spisovateľmi som sa už stretol, čo mi to sľúbili. Nikdy nič neposlali. Je v
         tom trojaká možnosť: alebo je to nácia, čo nezachováva slovo, alebo je to nácia zabudlivá,
         alebo nácia, čo ani slovo nezachováva i na všetko zabudne.
Okrem tohto Taliana sblížila sa k nám i tučná mladá dáma, ktorú sme nazývali „tučnou
         Ruskou“. Uhádli sme: bola Ruska. Pustila sa do reči s Dávidom, medzi nami najkrajším
         mládencom. Žila posledne asi tri štvrte roka v Japonsku.
— Tam nič poriadneho niet, — hovorila o Japonsku, — všetko je pekné, ale len naoko.
         Krása mizne hneď. Jediný pekný pohľad v marci na kvitnúce višne. Kvety sú u nich pekné, ale
         nevoňajú…
Mala pravdu. I vecičky, čo nám predali, boly pekné len naoko, na chvíľu. Tabatierky nám
         už stačily očernieť, retiazočky zajsť, perlmutové vykladanie na albách otmavieť, a všetko
         to bolo pred niekoľkými týždňami také krásne, blýskavé, zlaté, opálové…
— Čo je, čo je? Čo sa točíme?
— Nepôjdeme v noci popri Messine.
— Prečo?
— Bojíme sa podvodných mín.
— Tak sa zasa opozdíme.
— Zasa.
— Aby ho porantalo!
Šli sme už dávno Stredozemným morom elegantne, ticho, dvanásť míľ za hodinu. Dni boly
         pekné. Rána chladné, jarné. Prešli sme popri Kréte a videli sme jej vysoké, zasnežené
         vrchy, a už sa i stratila.
Neďaleko od Sirakúz sme poslali radiotelegram nášmu politickému plnomocníkovi do Ríma,
         aby nám zaopatril „špeciálny“ vagón pre nás a jeden pre našu batožinu.
Vysoký čiašnik nás upozorňoval, že sa v Taliansku teraz veľmi zle cestuje.
— Málo železníc a mnoho ľudí, — hovoril.
— Ako v Rusku. Tam mal každý osobitný vlak, len Rusi nie.
Zachytili radiotelegram, v ktorom stálo, že náš telegram prišiel do Ríma. Generál
         Štefánik sa spytoval na naše zdravie a či sme už v Neapoli. Pýtal sa i na invalidov a
         majora Jiráska. Generál má byť v Marseille 12. marca. O deň neskoršie ako my v Neapoli.
Začali sme baliť.
Kufrov, košov, debien, ručných kufríkov, balíkov mali sme do 105. Z Jekaterinburgu sme
         vyšli s malými kôpkami, a teraz z nich narástly celé hory. Hodváb, kimoná, vázy, knihy,
         atlasy, albá, aparáty, kožené veci, tabatierky, peňaženky, náramky, retiazky, bambus,
         sloni, káva, čaj, cukor, tabak, bielizeň. Pre baliacich nedalo sa ani vojsť do kajuty. A
         podivné! Čím ľavejší politik, tým viac balíkov.
Už sme videli akési vysoké končiare bez snehu. Messina prešla bez pohromy. Je to veľké
         mesto na nábreží medzi vŕškami. Mnoho sborenín od zemetrasenia. Etna sa nám ukázala len do
         polovičky. Ďalej, na ľavej strane, mesto majákov. Napravo dedina so železnicou pri samom
         mori s jaskami. Trčiaca skala Scylly. Za ňou mestečko, dopoly v zrúcaninách. Potom úžina.
         Rovno z mora vyskočila vysoká sopka s dymovou čiapkou na hlave. Pod večer vypúšťala ohnivé
         oblaky: Strombolo…
Neapol!
Prišli sme 11. marca zavčasu ráno.
Na breh nás nepustili. Všetko vyšlo už, len my nie. Kajuty nám zavreli na kľúč a my sme
         zostali na palube s otvorenými ústami od prekvapenia.
— My sme nie invalidi, — tvrdili sme.
— My sme posolstvo, poslané k hlavám štátu.
— My sme bývalí členovia Odbočky Československej národnej rady v Rusku.
— Vy ste boľševici, — pošuškávali si Taliani, ako sme sa neskoršie dozvedeli.
Polák totižto stal sa podozrivým z boľševizmu a s ním i my ostatní.
— To je pre tú vravu v Yokohame.
— Rozhorčenosť generála Štefánika v Šanghaji.
— Návšteva doktora Němca u generála.
Podobalo sa to pomste, ktorá ako čierna sova letela s nami nad loďou, namiesto bielej
         čajky; sadala si na loď a húkala. Preto i to chladné chovanie sa Talianov oproti nám na
         lodi. A teraz tu máš! Škuľavá sova sa hodila na nás ako na myši v mene Československej
         republiky.
O jednu urážku viac.
Povedali nám, že prišiel i telegram, ktorý nariaďoval, aby Polák nešiel do Prahy, ale do
         Paríža.
— Generál Štefánik sa chce s tebou rozprávať, — vravel Patejdl Polákovi.
— Nepôjdem, — hodil hlavou Polák.
Bola prehliadka i Polákovej i Dávidovej batožiny. Až večer sme sa dostali na suchú zem
         do vagóna — „teplušky“ sanitárneho vlaku, ktorý prišiel z Prahy pre invalidov. Po
         „prvotriednom“ cestovaní v kajutách s trúbami dali nám teda „špeciálny“ vozeň pre 6 koní
         alebo 12 ľudí. Miesta dosť: boli sme len piati.
Ľavičiari sa opätovne urážali:
— My sme nie invalidi.
— My sme posolstvo.
— My sme boli skoro ministri.
— My musíme mať špeciálny vozeň, pre nás jeden, pre batožinu druhý.
Tak sme cestovali do Ríma „urazení a ponížení“. Sosadli sme v hoteli Parque a hneď sme
         sa usniesli, že pôjdeme osobitným vlakom. Ako by to bolo, keby sme my „velikáši“ prišli do
         Prahy v dobytčom vozni?
Polák dostal predvolanie pred akúsi rímsku vrchnosť, kde mu bolo oznámené, že Rím nesmie
         opustiť.
— Vitaj, sloboda!
Začalo nás to hnevať. Zaprotestovali sme u nášho politického plnomocníka. Kategoricky
         sme vyhlásili, že Polák do Paríža nepôjde, ale najprv s nami do Prahy, potom možno.
— Toto je tá demokracia? Toto je zošľachťovanie seba? Toto je duševný aristokratizmus?
         Pomsta? „Die Rache ist süss, aber gemein“, citoval ktorýsi z nás. Ako hlúpo je vyznamenávať
         ľudí martýrstvom. Polák by znamenal nejaké nebezpečenstvo pre našu republiku? Chudáčik.
Boli sme znechutení.
Ťažko sme si vybojovali jedno kupé a šli domov so svesenými hlavami. Pritom nás od
         Rakúska prenasledovala bieda. Nebolo cukru, čaju, kávy, mäsa. Už od Inomostia nebolo ani
         chleba.
Na prahu republiky nám povedali, že nás ďalej nepovezú. Museli sme telegrafovať do
         Budějovíc pre rušeň. Prišiel.
Od Ríma neumytí, nevyspatí, ľahli sme si v Budějoviciach do farbistých perín, ktoré boly
         úzke a krátke, kde chrbty, kde kolená, kde nohy trčaly zpod nich.
— Velikáši usínajú, zobudia sa ako trpaslíci, ale kto raz ochutnal z veľkosti, tomu, ako
         táto perina, bude všetko malé, i republika, — mihlo mi hlavou.
Mnoho nás bude malých velikášov a veľkých trpaslíkov, ktorí budú chcieť byť všetci v
         teplom.
V Prahe nás privítali vojaci. Patejdl prehovoril k nim:
— Zdar!
— Zdar!
A šli sme na automobiloch do hotela Gráf na Komenského námestí, kde sme boli skvele
         ubytovaní.
Boli sme na audiencii u pána prezidenta.
Usmiaty a láskavý nás usadil. Patejdl odovzdal memorandum, spísané na lodi a nami
         všetkými podpísané, okrem Poláka.
— Vaša práca, doktor?
Patejdl sa uklonil na znak súhlasu.
V rozhovore naši ľavičiari vyrukovali so svojimi drobnými urážkami. Ponosovali sa na
         Štefánika, že rozpustil Odbočku, že Kolčakovi urobil návštevu, že Poláka chcel dať
         areštovať, že je Pavlů nesúci, ani dr. Němec v Japonsku, ani dr. Hess v Charbine, že dr.
         Girsu podriadili pod dr. Hessa…
— Vojaci sú ako deti, — bola usmievavá odpoveď prezidentova.
— A, pán prezident, čo bude s naším sibírskym vojskom? — opýtal sa ktosi z nás.
— Vojsko necháme v Rusku do konca mierových vyjednávaní a podpísania pokoja. Potom
         budeme vyjednávať s boľševikmi, aby ho prepustili cez centrálne Rusko.
Boli sme všetci inej mienky, ale nevyslovili sme ju prezidentovi do očí.
— A finančne ako stojíte?
— Ďakujeme, pán prezident, máme, čo treba, — odpovedali sme šľachetne, ako dosiaľ nikdy.
Zatým ako budeme na podobnú otázku odpovedať, ukáže budúcnosť. Môže byť, že by sme
         inakšie odpovedali, ale otázky nebude…
— Ty, Jáno, budeš potrebný na Slovensku, — hovorili mi mnohí.
Vtedy ani v Prahe nebolo chleba, ani kávy; bývaly nemastné dni so šošovicou, hrachom,
         bez mäsa.
— Už idem, — odpovedal som im. — Mnoho vás je a málo chleba máte…