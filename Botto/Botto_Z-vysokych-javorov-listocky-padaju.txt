--- KAPITOLA 1 ---

1.
[
1
]
[
2
]
Z vysokých javorov lístočky padajú,
už bystrých šuhajov na vojnu lapajú,
na vojnu lapajú s divými Turkami,
s divými Turkami, s psími Tatárami.
Už mnohé lístočky z javorov spadali,
už mnoho šuhajov mladých nalapali —
medzi nimi šuhaj krásny, bystrooký,
švihlý ako rybka, sťa dubec vysoký.
Oj, ten ich tešieva, ten im srdca dáva,
keď si sklonia hlávky ako smutná tráva.
Oj, ten im maľúva ligotné nádeje,
na ktoré sa každý poteší, usmeje.
Na javoroch biele holúbky vrkajú,
šuhajov strihajú, do šiat obliekajú —
dali im dolomán počernozelený,
na holú hlávočku klobúk počervený.
Dali im plamenné pekné nohavičky
a s štrngajúcimi ostrôžky čižmičky,
a ešte každému aj ostrú šabličku,
čo bude s ňou blýskať na vranom koníčku.
Na javore sticha zaplače hrdlička,
už strihajú vlásky bieleho Janíčka,
dajú mu dolomán sťa tráva zelený,
dajú mu klobúčik sťa plameň červený,
aj tie nohavičky sťa zora červené,
po nich sa ligocú šnúry pozlátené.
Čižmičky maličké na jelenie nôžky,
na nich sa blýskajú sťa mesiac ostrôžky.
Ku boku striebornú peknučkú šabličku,
čo mu zaštrngoce víťaznú pesničku.
— Listy javorové husto zem prikryli
a mladí šuhajci v rad sa postavili.
Prileteli ku nim tie holúbky sivé,
až sa im zdurili tie koníčky divé.
Horko-ťažko plačú a ronia slzičky,
až zvesili hlávku tie vrané koníčky.
Aj koníčky bystré hlávku ovesili
a mladí šuhajci slzy vyronili.
Priletí hrdlička k Janíčkovi sivá
a slzavým očkom na tvár sa mu díva —
a sivý koníček hrabe nožičkami
a ten jeho pánik iskrí očičkami.
Zaplače hrdlička, slzičky vyleje:
„Oj, nemám na svete už žiadnej nádeje.
Smutno mi samotnej na svete širokom,
sťa jednej hviezdičke na nebi vysokom.
Bo mi aj ty tajdeš, môj drahý Janíček,
kto mi slzy žiaľne bude stierať z líček?“
Nehrabe koníček, lež hlávočku skloní,
ale ten jeho pán slzičky neroní:
„Sestrička premilá, oj, sestrička moja,
vlasť ma opustená ta volá do boja,
musím ja ta tam ísť, musím ja ta stúpať
a šabličku v krvi Turkov si okúpať.
A až tí sem vpália, tá naša dedina
ostane len mŕtva, šíra pustatina. —
Kde domčeky stáli, bude len popola
a zhorených kostí všade dookola!
Oj, Boh ťa poteší, kým sa navrátime,
kým náš rod aj smutnú vlasť oslobodíme!“
„Oj, choďte vy, choďte s Turkami do boja,
čo sa aj umučí tá hlávočka moja!
Oj, choďte do boja s divými Turkami,
keď vlasť ochránite, náš národ aj s nami! —
Lež kedy ti zazriem klobúčik plamenný,
kedyže ti vidím paloš skrvavený?
Kedyže ti vidím hlávku dosekanú? —
Čoby dosekanú! Len krvou sfŕkanú!“
„Keď sa tento javor krásny bude pukať,
keď počuješ sivú kukučku zakukať;
vtedy ma uvidíš, moj’ drahá sestrička,
vtedy ti ja zotriem slzy z tvojho líčka!“
„Keď ti zdupká koník naprostriedku dvora:
vtedy ti dám venček víťazný z javora!
Za krásne klobúčky dievčatá mladučké
chlapcom rozmajríny kladú zelenučké:
A ja ti položím belastú iskričku,
by si si spomenul na svoju sestričku;
ešte ti položím zimozel zelený,
čo sa v zime v lete nikdy nepremení!“
Vyskočí jej z očka čistučká slzička,
a zaleje tie jej bledoružé líčka —
už mu hor’ podáva zelenú zástavu,
čo mu bude lietať ponad bystrú hlavu —
a Janík ostrôžkou upichne koníčka,
ten skočí — ak by chcel prebehnúť vetríčka.
Už sa lastovičky svetom odberajú,
už mladí šuhajci za vodcom skákajú.
„Preč’, vy lastovičky, sa už odberáte,
prečže nás, vy chlapci, samotné necháte?“
Lastovičky letia do kraja teplého,
šuhajci pre slávu do boja krutého.
Javorové lístie vetry roznosili,
už sa im spred očí šuhajci stratili.
[
1
]
Poznámka Zlatého fondu: Báseň sa v Súbornom diele nachádza v časti Poézia
          mladosti / Piesne.
[
2
]
Pod názvom
Pieseň
vpísaná do Zábavnej prílohy k Životu I, 1846,
          č. 6, 8. júna 1846, str. 49. Rukopis cudzí.

--- KAPITOLA 2 ---

2.
Zahučali zimné vetry Hanke pod oblôček,
vyskočili horké slzy z jej nebových očiek,
divé vetry lipku smutnú ukrutne kývajú,
Hanke žiale, kruté žiale srdce rozžierajú.
Snehy zimné, snehy biele zemičku prikryli,
už jej líčka kalinové tie žiale zbielili.
„Oj, nehádž sa, ty srdiečko, srdiečko ukrutné,
oj, neroni horké slzy, očko moje smutné!
Veď už príde skoro jaro, príde môj brat krásny —
on srdiečko uspokojí, on očko vyjasní! —
To srdiečko aj s tým očkom tlač tajného tušia,
že vraj brata tí psohlavci krvaví zahlušia.
Nezahlušia, nezahlušia — má ostrú šabličku!
On sa vráti v krásnej jari potešiť sestričku!“
Zima sa už dokončieva, vetry sa skrotili,
lež v Hankinom srdci žiale sťa more búrili. —
Už sa biele snehy topia pred teplým slniečkom
a Hankine očká plačú ťažko za Janíčkom.
A vychádza za dedinku, na vŕšok zelený,
skade skákal, skade letel Janík rozpálený —
lež nevidí klobúčiky chlapcom červenasté,
oj, nevidí iba chmáry a vrchy belasté.
Snehy zmizli — kvety kvitnú po horách, po lúkach,
lež sa Hanka vždy len trápi v rozdráždených mukách.
Chodí Hanka pod javorom, vtom kukučka kuká,
dobre sa to jej srdiečko v kusy nerozpuká.
Hľadí hore na ten javor — Bože, už sa pučí. —
„Príďže skoro, drahý braček, bo ma žiaľ umučí!“
Večer tmavý pod javorom rozžialená fiká: —
na javore zelenuškom kuvik zakuviká.
„To srdiečko rozmrvené dač tajného tuší,
že koníček brata môjho donesie bez duši —
oj, donesie sivko brata, brata mileného
ku sestričke zarmútenej, krásneho bystrého!“
A za zory z javoríka haluz odlomila
a z tých listov zelenuškých krásny veniec vila. —
Oj, keď venček už uvila, na vŕšok bežala
a po tmavých šírych dolách brata vyzerala.
Nad dolinou lastovičky zmorené lietajú,
hore letia, v krásne kraje smutne štebetajú,
a dolinou šírou, tmavou chlapci hore letia,
až sa im tak tie šabličky vyštrbené svietia.
Medzi nimi čierny vozík, pri ňom sivko beží,
v tom vozíku v sto zástavách šuhaj mŕtvy leží.
Hlávočka mu rozsekaná šabľami na štvoro
a srdiečko rozstrelené guľou na šestoro.
Oj, sestrička ku nim beží sťa ľahká hrdlička:
„Kdeže ste mi ta nechali drahého Janíčka?
Oj, Bože môj premilený, čože to veziete?
Oj, čože tak nad tým vozom smútočným plačete?“
„Už sme z vlasti tých ukrutných Turkov rozprášili,
lež nám vodcu hrdinského Tatári zabili,
vodcu nášho — tvojho brata, Janíčka bystrého,
čo nám k sláve presekala cestu ruka jeho!“
Vietor sťa hrom jasný hučí a búrka hurtuje,
ten zub žiaľu Aničkino srdce rozhryzuje.
Vše vykríkne, vše sa schytí, vše na trávu padá,
ak by bola uštipnutá od čertovho hada. —
Líčka blednú — očká hasnú — ústičká sinejú,
tie jej rúčky útle chladnú — nôžky meravejú.
Z tých hromových ťažkých chmárov zahučia prívaly
a z Hankiných očiek potok slzičiek sa valí.
Príval stíchol, len je nebo mrakmi zakalené,
slzy vyšli, len jej očko zostalo zmútené:
„Nemám očká, nemám srdce, ni brata milého,
čože mi je z toho sveta pustého, šíreho?!
Už som sama ako jedľa na vrchovci skaly,
čo ju hromy roztrieskali, vetry dodrúzgali!“
Tešili ju bratia drahí, nádejou tešili —
lež na nebi mračnom nikdy hviezdy nesvietili. —

--- KAPITOLA 3 ---

3.
Pod javorom hustým vysoká mohyla,
mohyle vrchovec zástava zakryla.
Zástava zakryla, zástava zelená,
s tou tureckou krvou — s slzami skropená,
slzami skropená, slzami horkými,
čo sa bratom liali očkami tmavými.
A na tej zástavke venček javorový,
čo ho biedna sestra uvila bratovi,
bratovi uvila, slzami skropila,
čo mu ho na hlávku slávnu hotovila.
Na mohylu s chlapci kvety nasadila,
by mu aspoň ten hrob chladný okrášlila.
Prvší mu kvietoček tulipán červený,
bo taký bol Janík v bitke rozpálený —
a podľa tohoto slnečník zlatušký,
bo tak lietal Janík za slávou mladušký —
a tretí mu kvietok nezábudky krásne
bo jeho pamiatka nikdy nevyhasne.
Na mohyle chladnej sťa čierna tôňava
celé dni aj noci Anička sedáva.
Nemá už slzičky v jej očkách zhasnutých,
oj, nemá už sily v ručičkách stuhnutých.
Na ten javor krásny sokoly sadajú,
žalostne nad hrobom Janíčka kŕkajú. —
Pod javor na kopec bratia prichádzajú,
s horkými slzami kvietky polievajú. —
Už žlté lístoky z javora padajú,
pred zimou, pred vetrom tie kvety skrývajú. —
Z haluznatej lipky lístočky lietajú,
lístoky lietajú, hrobček pokrývajú —
oj, hrobček vybledlej, zmučenej Aničky,
čo ho nasypali jej drahé sestričky.
Už snehy skapali, už sa javor puká
a na krásnej lipe kukučka kukuká.
Už ťa, Hanka, javor viac nepozoruje,
ni teba, ty sivá kukučka, nečuje;
na javor zelený sokoly lietajú
a toho slávneho Janka spomínajú:
„Oj, tu neleží ten, čo robil panštinu,
lež čo slávne padol za rod, domovinu!“
Na lipku voňavú holúbky lietajú,
nad hrobom Aničky temno hrkútajú:
„Vytrhnutá uschla červená ružička,
od žiaľu za bratom tu leží Anička!“
Nad kvietky motýľky múčne sa vznášajú
a o Janíčkovi ticho si šeptajú.
Včelky poletujú na bledé ružičky,
temne si šeptajú o mŕtvej Anički.