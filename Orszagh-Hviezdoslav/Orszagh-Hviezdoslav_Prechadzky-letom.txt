--- KAPITOLA 1 ---

Nie: teba, slnko slávne, neovládze
Nie: teba, slnko slávne, neovládze
čo aký chmúrny mrak! A nech by ich,
tých putujúcich večne velevtákov,
sa myriady zhlukli klenutím
nebeským, po ňom k uhlu od uhla,
od kraja v kraj a vrstvou na vrstvu
roztreli svoje krídla havranie,
vzduch, toten sovok zeme ohromný,
až preplnili čiernym páperím:
ty sprerážaš ich snadno lúčov šípy,
ihličím paprskov, že v zlatohlav
v tom okamžení skvitnú mrákavy,
sťa zjara luhy, odejúc sa v skvost
a zdobný šperk; tým rmutom precedíš sa
ni zlato tekuté — čo krištáľny
zdroj, tryskajúci z brala — z materských
jak ňadier striekajúce svetlo-mlieko,
zo srdca s každým jeho tlkotom
sršiaca do ciev, z tých však rosením,
jak vyprahlú vše nivu v máji dážď,
osnovu tela celú skrápajúca
krv životná… A trebárs obličaj
tvoj nad mračný kdes’ vtedy kraľuje,
v hmlách duše jakby tuchou myšlienka:
pod nimi, i v tej pustej medzeri,
v tom sklepe stínnom badáme ťa predsa!
Ba cítime aj, vieme. — Z pamäti
nám blýskaš jasom — ako hor’ tam blankyt,
ťa člnom nesie naša obraznosť
a zrkadlí! Čo skvúci drahokam
v prsteňa objeme, jak v rámci maľba
či akord v strunách väzíš v zmysloch nám
a plesom hráš v nich: v oka zrenici
lunením dúhy, zvonom slávnostným
v dutine ucha, sladkou v čuchu vôňou,
pod prsty jemným kvietka baršúňom
i srkom manny v chuti. — Zvšadiaľ, zvšadiaľ:
z tých siných predmetov nám žiariš v stret,
z tej rokle chladnej letom oblievaš
nám líce. — Žiješ tedy! Jestvuješ
bez ujmy! Žriedlom, spruhou príčiny,
podnetom stálym, platným zákonom
i ďalej trváš; i jak v stvorenia
deň prvý, rovnak konáš, pôsobíš
z tých plná síl, v tom kruhu činiteľa —
Len zdáš sa vtedy, ako panovník
žes’ načas zašlo v prediel súkromný
paláca svojho, poubrať sa iste,
vladárskou dumou seba posilniť:
až rozletia sa poly opony
pošmúrnej — a ty v plnej nádhere,
diadém čelom, sebou zlaté rúno,
v pravici berlu objavíš sa opäť
vo sieni trónnej, svetu panovať,
viesť správu prírody…
     Ba tmavá noc,
tá ježibaba mocná, veliteľka
tá obrov-stínov, v desnom výstroji,
s víchrice v jednej, v druhej s blýskavice
metliskom hrozným: ani ona ťa
nemôže zdolať; premôcť, podmaniť si
za svetlonoša, lampáš bludičky
po cestách svojich výprav vražobných.
Bo ač aj dumným, chabým večerom,
keď od únavy jakby, vpravde však
len znojnú tvár si spláknuť v oceáne
sa schýliš na zrub mu, v tom prihnutí
jak vetvy, týkou stínu znezrady
vše uroní ťa sťaby jablko,
už v páde chmatne i v svoj najtemnejší
ťa šupne podolok a stúliac ho,
v ňom varuje ťa, stráži: jednako však
zle schovala ťa! I tou šatou tmy
jej prezrieš hneď! Tvoj vzlietne rumenec,
a zraky tvoje zjašú sa čo hviezdy
oblohou nesmiernou — ba v zrkadle
sa luny zaskvieš cele, na rtoch úsmech
z víťazstva istoty. — Bo krátky čas
len pozajatia, kratší nežli sen,
sťa pláška dychu, motýľkový premih:
i umkneš z podolka jej! Jablkom
a krajším, skvelším, zrelším vygúľneš sa
prv, než sa nazdá oná zlodejka,
staď; hupneš vozvýš, glorioly kráž,
tlmený dotiaľ, razom rozvinúc,
i konárom — tam v sade východu —
na snietke zvisneš zoro-listnatého
zas stromu všehomíra!… Nuž a noc,
tá potmešilá, dravá, vražedlná,
s tým zbrojstvom všetkým, čarmi-kúzlami
kam? Kde? — Ak tudol: v skrýši netopiera;
ak tamhor: z bludíc ktorej pod víčkom —
— Nie! Niet ti, slnko, nikde žalára,
osídla, clony v nad- i podsvetí!
Niet okov sputnať ťa, niet černe zotrieť,
ni veka v rakvu ťa ním priklopiť!
Si neobsiahle, voľné, samovládne,
svoj cieľ i dôstoj v sebe nosiace,
vždy tvornočinné, zavše velebné,
a jako siaha pochop zemšťana,
i nesmrteľné! Tvorstva živá čierťaž!
Kýs’ umný nástroj Boha samého:
snáď kalich, z nehož kypí lásky mok,
snáď oltár, na ňomž večná obeť tlie,
stôl velehodu, spúšťajúci darov
hoj prívalom, či sama pravica,
výkonný anjel…
     Čo ti v očiach zem,
s jej Himalájou, nebotyčnou vraj,
vraj s bezdným morom, s púšťou Sahary,
s miest zázrakmi i všetkým nálepkom
rúk ľudských, s mraveniskom človečenstva
ňou v hmýre — čo? Ak loptou chasníka,
v hre prostopašnej na jar po lúčine
ním povŕhanou; a či kamienkom
skôr v praku, nímžto na sťaháčku z lúčov
ty samo zvŕtaš, pokrucuješ kol
obratom prudkým, šírym oblúkom,
sa pozerajúc tomu s úľubou,
jak fundží, cvála z výšin k priepastiam,
prez končiny a diale bez ustania
a vždy len vôkol teba, strediska:
až zunujúc raz dlhú zábavku tú
i jednotvárnu, niekam v priestranstva
kút, zápač mraznú, v časoch zhynulých
močiarnu kaluž šmaríš hračkou-zemou
a koniec!?… Však nie! Tak ju zatratiť
nemôžeš nikdy, svetlo milostné!
Ty ľúbiš ju viac než pre rozmar púhy,
pre kratochvíľu, šetríš, vážiš ju
ni poklad, hájiš mečom plamenným.
Na tvojich vrelých ústach ona visí,
sťa na prsníku decko materskom,
a tyje, zdravie, život sajúc z nich;
hruď tvoja je krb, bleskov pramená
jej prístreším; i tvojím zreteľom
sa šatí, strojí sťaby nevesta,
tak na prahu dňa čaká návrat tvoj —
čis’ ženíchom jej snáď? Snáď; lebo v lone,
hľa, péče tvojej tak si hovie as’ —
či stešená bdie, zraky vnorené
ti v pozor láskavý, či driemkom sní,
na tvári úsmech blaha, sladký pokoj —
jak kropaj rosy v krásky srdiečku,
v útulku listovom jak na kri ruža,
jak perla v korune; i zdá sa, že
i sama vtedy ramenami túžby
navzájom zajala ťa ligotnej
kol šije, tríma, temných kadier prúd
v roztoku diaľavou — i v spánku ešte
ťa tisnúc k ňadrám verne, celujúc:
nuž, milenka, viac, družka života!
Viac ešte? Ty vieš. — Všetok byt a cit
jej spravuješ ty pevným kormidlom
a bez mýlky, jej pohybuješ srdcom,
dych, pokrok riadiš, striedaš záchvevy,
sĺz toku velíš, vášni rozruchu;
či radosť, či žiaľ, prepych, nažoba,
ston v búri, víchrov kŕčom lomcovanie
ňou, obličajom bleskný bôľu vzplam,
raz dúhy pás, zas zdrapy chujavy —
či plesu pokrik v trilku škovránčom
pri zorí fakliach a či výbuch hrôzy
pri vatrách plenu, tresku hromodiel,
rut lávy žhavej, kojný zdroja zurk,
huk morský, milé lesa šeptanie,
hneď trblot jasom, hnedky plantač šmúh —
vzchod k letu hrdý, slávy vrcholenie,
či ku jeseni klusot pohrebný
až po zimy sklon v mdlobu: všetko tebou
sa pri nej stáva! Z tvojej pohnútky,
dľa pokázania tvojho! Tak ti, hľa,
je podrobená, voskrz v područenstve
len tvojej vôli: nie však služobnou,
nie otrokyňou; ale predmetom
súcitu, priazne, lásky, opatery
bez konca, stále v zlatom úplnku,
vždy novej: ktorou nesmie pohrdnúť,
ju prijať, požiť musí! — V tom len sudba
jej spečatená, tieseň pomeru
a vzťahu svora. — Áno, jak ty chceš,
i ona musí voliť: svitať-mrkať,
vpred rušať dráhou, tebou leštenou,
zas v koľaji sa totej obrátiť,
tak nekonečnú snovať špirálu
ni stuhu z teba, klbka, osýpanú,
juž priestor, ni vek skudliť neumie;
vo znojnej prieť sa práci, spočinúť
kde na pomedzí vlastnej vo tôni,
nad sebou klenbou hviezdny baldachýn,
zoristý vankúš snivou pod hlavou;
dnes čelo vencom krášliť mladuchy
a zajtra vdovou zahaliť sa v závoj,
z veselín rovno stúpať v zármutok,
čo panna skvieť sa, chvieť sa príšerou;
hneď požehnanou viesť si, hrdiť sa,
hneď žobráčkou sa túliť pod plotom,
sa chovať matkou, zúriť macochou,
ba Morenou!… V jej každej číhaš vráske,
či ozaj plní tvoje rozkazy?
I v každej žilke jej hráš: nemožno,
by vzoprela sa ktormu! Každý vlas
jej tvojím svitom plaje, každá byľ
len tvoju nosí známku. — Neutečie,
nie, z kráža tvojho! Silou pableskov
ju všetkých zdŕžaš, za pralesný plášť,
za sukňu Kvetny, vtáčie perute;
ba kotvíš žiarom i v jej útrobách
čo vrtký nebožiec, jej záhyby
presviecaš, hlbín, tiesnin, temníc taj —
či i hrob!? Neviem… avšak uvidím
prv-neskôr, skúsim: jestli v klihovine
tam z očí týchto trvá ešte vid,
cit akže v prachu jest. — Ó, jak by pusto,
jak temno, chladno muselo tam byť
bez tvojej družoby!…
     Dnes — zvláštno to!
Ni neznám: bdel-li som už a či ešte
som snil: no obzor — dobre videl som —
bol šera plný ešte, sťaby pohár
obrovský, s vlahy sinej obsahom,
as’ s vínom v dobe kvasu, očisty;
len občas svitné prúžky mihli ním;
var’ zlaté rybky? Čiže perly vlastné?
Či zhora hviezdy to vdol kvapkali,
bez čľupku, jakby tajný rosy spád?…
Tu zrazu ,ťuk-ťuk’ moje na okienko!
Čo to? — Tým vrchu nabyl zase sluch —
Snáď lastovička dotkla krídelcom
sa okna v letku? Ale sštebotania
jej nečuť; spí skôr ešte pod strechou
a sníva — o čom? O tom dumajúc,
či vlastne snujúc i sám v sebe sny:
vtom ,ťuk-ťuk’ znova v okno! Povedomím
zrak ovládal, i vskutku dochytil,
jak bublinka kus sveta: povedľa
že čosi brnklo stužkou jarabou,
prv zaslučiac sa v trblot, záclona
až zachvela sa ľahkým úchylom.
Var’ gaštan sa to vánkom zakolísal
i spustil vojku rosných kropají
a kvetokytkou zjasal ligotne —
Však nehnute, toť, strmí: tlstý stín;
má listov prsty síce rozkriačené,
no meravé. — Či hviezdy bol to zlet?
Či zeme sen to prehnal: meteor?…
To riešiť zmysly ihneď podnikli.
I boli by snáď rozlúštili hádku
(či ako priadky v pozdnú zimy noc,
vretienka v štipkách, ale bez ovrtu,
tiež zakľucli?…): tu avšak ,ťuk-ťuk-ťuk!’
po tretie kleplo, prebudilo ich
nadobre! Bo ten klepot vznel jak cveng
by spieže, záštrng meča, hudbový
zďaleka závej, hlahol zvysoka,
kohútí prekrik: všetko v súzvuku;
zrak ale, náhle v postreh, prehliadov,
dovidel: ako dlhý ružastý
prst čiahal ešte po skle, zmaľoval
ho žiarou blesknou, chcel i jagotal sa
ni zázračný kýs’ motýľ nad kvetom;
a zvuky totie zápäť v jeden hlas
sa zlúčili, hlas sám však prehovoril:
Jak? Sedmispáču! Leňoch, liknavec!
Ty ešte na lóži, čo ja už hlásam
svit, zoroveniec zemi pripínam?
Čo naddlžuješ ešte noci krov,
keď ona, pokým trvá, dostačí
pre každý tvor? Čuj: vďakou dychčí kvet,
modlitbu šepcú háje, z vrchov kúr
sa vinie obetný! Spev pretkáva
vzduch krížom-krážom, k čomu hučia vody
svoj barytón! Ruch vôkol, šum a kmit —
i dravec lezie na lup zo sluje;
čo žije, túži, spechá k životu!
Len ty, ty ešte hovieš driemotám,
ty v trpnom, hluchom hlivieš pohodlí,
ty mäkkýš kýsi, slimač? Čiže nevieš:
čo sen ti urval z žitia, zmarené
je navždy? Večná ujma, štrbina?
Si noci milcom var’, tmy príslušníkom,
hniloby červiak, želiar mohyly!?…
Preč s tým jej trebárs hviezdnym prikrývadlom!
Je ono vždy len rúchom postlania —
Vstaň! Rušaj! Máš-li srdce, zaplesaj!
A ducha máš-li, rozpni perute,
leť v ústrety… Veď dneska slávnosť je!
Deň vo vesmíre svätý, vznešený,
tým viacej nízkou zemskou podnožou:
hneď objaví sa svetu pán a kráľ
môj. — Ide, vzchádza v jase, vystúpi
čo plnoletý slávy na vrchol,
i pamäť vznesie svojho nastolenia!
Som herold — slnca —
          Slnca?
     V hrudi hrot
tej výčitky, vznet studu na líci,
vstal rýchle som; i jakby na krielach
víchričnej kejsi túžby, v bázni aj,
že ak sa preds’ len dajak opozdím,
som spešil prosto ku východu bráne,
k jej žiariacim už prahom — v ústrety….
nič nedbajúc, jak noha potkla sa vše
na kameň urážky, jak rval mi šat
tŕň závistný, vzduch rosou zalial zrak,
len v jeden smer svoj pozor vztýčený,
kým dostal som sa na pahorka stupeň.
A vskutku, ako stadiaľ bolo zrieť:
dve perute tam nebies sivou klenbou,
rozmerov veľkých, plamomenisté,
tá k juhu strúc sa, tá zas na sever,
už rozšírené čneli, brkmi pólov
sa dotýkajúc snáď až, zenitu
však hore temer párnym oblučím.
Vták kýs’ to vzlieta! Iste… Hľa, už hrebeň
mu vidno! Rdie sa ani karbunkul —
A teraz oči vzpláli rubíny!
I zobák topasný… a hrdla perie
ni žhavý veniec, šíro prskajúci
iskrotom vôkol… Slnce predsa! Ono!
Ó, rajský vtáku! Ohni čudesný!
Pochodeň zlatá v nekonečna tmách!
Hviezd zahrnutých v pahreb hromado!…
A vzlieta, vzbĺka: tiene klesajú,
sťa podťaté by kosou ženca žito;
do kútov sveta pŕchnu mrákoty,
v tom spechu, ľaku zemskou podlahou
skvost rozsýpajúc perál, nechávajúc
šiat hmlistých zbytky v tesných úvaloch —
A postupne, rozvíjajúc svoj kvet
v úplnok krásy, príboj jasnoty
v diaľ zavaľujúc prúdmi bez počtu:
a vrchy nížia sa a klonia hlavy
na poklonu, sťa rujným vzývaním
vzpínajú k nemu ruky doliny
v podobe lesklých, hybkých ručají;
kol lesy jakby húfy vážnych starcov,
nádejeplnej družstvá junače
vo zbory vradené, mu na pozdrav
v nástroje noriac prsty, väzniac dychot;
i sama Tatra kľakla uprostred
vestálkou: v dlani srdce zapálené —
Žas pojal ma až, zhliadnuc divadlo
to veľkolepé: postret zeme s nebom,
jak pokora sa sestrí s velebou,
zem hviezdnateje; úžas z údivu,
z úžasu závrat… V kroku strnulý,
na duchu omrač, meravo som patril
na jeho vzlet a postup v sláve ten
pri hudbe vtače, sveta splesaní,
až mimovoľne i sám ozval som sa:
,Vyletel vták hore nad oblaky!
Mal on perie nado všetky vtáky,
nado všetko stvorenie…’
Môj spev však skoro skonal, iskra jak
vo víchre, v hluku morskom racka kviľ,
šept lístka v divom hája mítore;
som znemel i zas pásol pohľad lačný
obdivom jeho slávopochodu:
jak chvátalo tou púťou lazúrovou
vo zvrchovanom jase, nádhere
zo stupňa na stupeň, vždy vyššie, vyššie,
na vrchol slávy túhou nesené;
jak obzor celý v jeho odblesk sa
odvieval, jeho hostil milotou,
kým ja sám civel mráčkom na zemi…
Až vposled zobral všetky sily svoje
som, chlipol z jeho čaše smelosti,
i do srdca si začrev po výraz,
v zápale z hlbín hrude vyvolal som:
Ó, slnce jasné! Kráľu! Panovníče!
Vladáru pravý, slávny, veliký!
Tmy pokoriteľ, žitia bohatier!
Hviezd vojvodo, i opekúne zeme!
Tam hore hrdý mocou, veličavný,
nedotknuteľný, neobmedzený:
medzitým tudol večný dobrodej,
sĺz stierač vľúdny, znoja ceniteľ
i prečarateľ jeho v chlieb i skvost…
Obraze voľnosti, i jadro lásky!
Prameni svetla, každej byľôčky
si všímajúci, prášku každého,
zahrievajúci i ten lichý štrk…
Ty oko božie! Patri k zemi, patri!
Jak nad ňou kráčaš k cieľu oblohou:
neobíď zrakom žiadne z údolí
jej slzavých, kde stoná nevina
a pravda trpí: na ne pamätaj! —
Nakukni v biedy, tiesne, kríža bydlo,
i vo šťastia ho premeň komôrku;
do temníc nazri sa a milým lúčom
ich pohlaď v líce, pozdrav, poteš ich,
čo čiernej zrady, zloby krivdením,
bo za tvojho len brata z Boha: ducha,
za tvoju sestru drahú: slobodu,
za to len, čím ty slúžiš svojej zemi:
za svetlo-teplo lásky k svojeti
tam v dumách trudných vädnú, úpejú…

--- KAPITOLA 2 ---

Ustúp, prísna povinnosť!
Ustúp, prísna povinnosť!
Nevytrhuj, neodvolaj!
V povole som hupol koľaj;
  som labužník, šťastný hosť
u radosti, u rozkoše —
Inam zavaľ svoje noše:
  ja ich vláčil posial dosť!

  Brúsim od kra do kríka.
To spoločnosť jará, milá!
Samý ples i kratochvíľa —
  Hyš, motýľu, kalika; 
kradoš si i pijan veľký!
No vy paste sa len, včielky;
bzuk váš práve — muzika.

  Vyhúdajte, husličky! 
Veď zábava, veseliny:
ihú! hopsa! tiny-tiny —
  Nekryte sa za kríčky;
ale pekne do kolesa,
vôňou dýšte, zatočte sa,
  ruži-druži-ružičky!…

  Hneď tu, hneď tam ustrniem.
Potácam sa, klátim, zdá sa;
tak ma mámi všaká krása:
  poď, človiečku, poď len sem —
ak si znalec i trošíčka,
srdce máš: viď zábron líčka
  i kol z perál diadém —

  Ku mne pristúp: iná zas.
Mne sa žiadna nevyrovná,
ja som prvá, ja kráľovná!
  Do mojich sa zahĺb krás!
Čo tam vidíš: trblot zmeny,
nebeský taj odclonený,
  paprsk zlata, dúhy jas —

  Ja som pravá: červená,
zdravím, farbou, vôňou sýta!
Švárna kráska pospolitá,
  z krvi vrúcej, z plameňa —
Nachýľ, prichýľ môj kalištek:
spoznáš celujúci pyštek,
  i čo láska znamená!

  Mlčím, mlčím, tichá som —
Nechlúbim sa, som len biela:
pierkom sťaby z anjel-kriela,
  mladuškiným atlasom;
ale chceš-li: pritúľ, poľúb,
ako holubičku holub,
  s čistým duše príhlasom…

  Ó, hold krásy! Spomienky
vy mladosti oživené!
Prvé lásky zazorenie,
  roztok srdca studienky!…
Áno, ruže, leta dietky,
cením si vás, ľúbim všetky,
  duše mojej milenky —

  Sladký mámor! Nadchnutie
ty sviatočné! — Nad mnou stánok;
potriasa ním hravý vánok,
  a čo zachvej, pohnutie:
duša cíti jemné stopky,
jak ružové kvapcú krôpky
  na jej krídla labutie…

--- KAPITOLA 3 ---

Dvojako rodili raz slovenské polia
Dvojako rodili raz slovenské polia:
dolu žitko rástlo, nad ním — dobrá vôľa.
Žitko platí striebrom, dobrá vôľa zlatom;
o biede ni chýru: každý dosť mal na tom…

Dnes, ach, nerodia tak! Ešte zbohom zbožie;
ale dobrej vôle dožiť, nedajbože!
V ktorú zájdem stranu, smutno v našom poli:
a mne to tak chybí! A mňa to tak bolí!…

Dobrá vôľa, kde si?, skríknem neraz-nedva;
ak tá skala sa mi ozve, i to ledva.
Kde si, by ťa zrelo oko, ucho čulo…
A či dobrej vôle semä zahynulo?

Dosť semiačka v mysliach, každom vo priečinku,
i ho vybrať slinka honila by slinku…
Dosť ho, s klíkom zdravým dnu i sľubným zdarom:
obsial bys’ ním iste chotár za chotárom!

Len ho po Slovensku rozsiať hustotesne:
a svet celý k žatve ovili by piesne!…
Moc ho tam: len nikam pofŕkať ním lány…
Hanbte sa, otupy: mládenci i panny!

--- KAPITOLA 4 ---

Po vŕškoch svitli svätojánske ohne
Po vŕškoch svitli svätojánske ohne
a pozdrav kynú vôkol dolinám.
Ten stĺpom šľahá vhor, ten vdol sa zohne
i smrečnou chvojou zvisá jeho plam.

To vidiac, tak mi predchodia tie grúne,
jak detvy rodnej statné výhonky;
mladosi: plecmi súmrak ľahkej hune
a za širákmi plápol pivonky…

A popred vatry badám mihať tiene:
snáď tance, skoky Jánošíkove —
I spevot čujem, var’ i gajdí vrenie
a ohlas v šírej noci budove.

Hľa, teraz všetky zblkotali razom,
rozkrídliac závoj iskier v šír i diaľ;
zas zmizli: zlaté snopy za prielazom,
jak bol by netvor ich kýs’ spolykal.

To ihry najskôr v pamäť Svätovíta,
Chasoňa pocta, obeť Kúpala —
a Slávy báj i báseň bohosýta
jak predo mnou by v tele zastala…

I nebo s úľubou sa na to díva,
za hviezdnym hviezdny prehliada ním svit:
haj, obrov výstup, borba dovádivá,
len hračkou zlatorohý Svätovít —

Ó, čudodeti! Prvobytu synia,
Lomidrevových schopní do úloh:
a predsa otroč… Kto, čo toho vina?
Lesť Loktibradu? Či sám Černoboh?

Ó, nebo, tešíš sa v tom svete malom,
tú čeľaď ľúbiš, jasom zahoriac!
No ku jej krivdám, biedam, bôľom, žiaľom
ak čelo schmúriš na čas a — nič viac.

--- KAPITOLA 5 ---

Na medzi odpočívam, pohovke to poľa
Na medzi odpočívam, pohovke to poľa,
 tak mäkkej, vonnej — povlak zamat, nach —
a moje oči snivo blúdia dookola,
 po stranách smavých, jasných poľanách,
  od päty do hlavy
Po holiach, pahorkoch i bralách, grúňoch, lazoch,
  prírody našej slávnych po obrazoch,
    prez šumné háje, dúbravy;
  hneď rozkošnú sa spustia na dolinu,
  jak kľučkujúci lastovičí pár,
    hneď orlicami povyšinú
      až slnca po oltár
na krielach, paprsky, čo práve z neho plynú…
    I len keď hodne ustali
  mi návštevným sa sem-tam premávaním
    podlažím zeme vykladaným
  a azúrovej sklepom povaly:
    tu, sťaby v náručie snu,
    tak poľahučku, pomaly
  na páperové zbožín vlny sklesnú,
    rozteklých svahom nablízku,
  ni vo vystlatú skvostne kolísku,
    kde potom ako motýle,
utkvelé na kvietkoch, sa tíško kolembajú,
    kým vetierky im rozmile,
  sťa varovkyne, hudú ,haju-haju’…
  Slasť nad slasti!… už s prvým okusom.
  Chuť svitu má, pol pravdy a pol taju;
    je spola bdením, spola snom.
    V ňom zlatovláska, skutočnosť
a prelud brnavý sa v ľúbej sňali spone,
    tak úprimne, tak blahosklonne:
    a ja, ja, šťastný, som ich hosť…

    Ó, prezázračná kolísko!
Pestuj mi zmysly, počnúc so zorničkou oka;
od nížin útulných ich kolíš dovysoka
    a od vznešených výšin po nízko:
    ty posteľ chlebodobrá, medosladká!…
Ťa traja odkryli: zem, gazdiná i matka;
    tak syn jej, človek: najslabší z nich troch,
    a predsa neúmorných snáh i vlôh,
    čo roľník pachtiaci sa húževnate;
a tretí, dovŕšiteľ, v pravej slnko zlaté
  a oblak v ľavej, hospodár sám: Boh!…

--- KAPITOLA 6 ---

Var’ horúčavy príčinou
Var’ horúčavy príčinou
  a či že tečie rovinou,
tak zbahnel, zlenivel náš potok,
  ináče hurtoň, výskočka?!
Zrieť, logá prítok; kde však odtok
mu? Pod strechou tam krovinnou?
  Ni nesšpľachce ni nezločká…
I chradnú bočné luhy, nivy;
bo korienka im neobživí…
Si hovie medzi vrbinami
  v koryte šírom na múle,
  bez žmurku lunkou, nečule;
  i jakby veľhláč na súši
  vo znojnom zeje ovzduší…
Aj, príklad úžerníka známy!
Samodruh, trebárs i dva krámy:
  jak po chytráckom remesle
sa rozvalil, si voľká, drieme,
plazidlo najhnusnejšie zeme;
  otylý bankár vo kresle;
keď po robote v potu tvári
vo pletích dielni, v kontoári,
  si odfukuje… Ničomník!
Veď prstom nehnul ani uchom,
pracoval ňuchom, no a bruchom:
  parazit, obojživelník,
  len cudzie hltal mozole,
  len chleptal ľudskú krv a špik;
zbla srdcom nevrátiac ni duchom,
  ledaže v truse na pole…
Ba podobný si navlas prímer!
Rod iný bár, táž’ ciacha, címer —
  Nad vodou hmyz zrieť prelietať
mrežovím svitu bez prekážky,
roj leták skvelých, šidla, vážky;
  z nej zblýska chrobač, mlok i had:
  jak pohodlie hen koťuhy
  erb zláti, hlása predikát,
  a za verejné zásluhy
na prsiach lesknú sa čačky-bliašky…

--- KAPITOLA 7 ---

Nemám milšej zábavy
Nemám milšej zábavy
  ako idúc túlavý,
roztržitý, zamyslený,
pomedzi dve zbožín steny
  za chodníkom:
stebielkam byť pomocníkom,
  popadaným pod nohy,
v zdvíhaní sa na kolienka;
  do predošlej polohy
upravovať riadkom klásky,
do kytice z riasy, vienka,
pohládzať im šaré vlásky…

  Hladím s nehou vlásky im,
  sťaby deťom mileným.
I čo raz im prejdem dlaňou
mnohou hlávkou požehnanou:
  zavše cítim
rovnobežne s žilobitím
  preniknúť ma zvláštnu slasť,
každú vláken prehnať dráhu…
  Kľúč až stihnem taju nájsť,
a ten je: že hladiac vlásky
kláskom, v kráž som vtenul vzťahu
s detvou samej — božej lásky.

  Hľa, už kuká z plienok v nich,
  líčok jemne zbronelých;
ústka len kde, prúžik biely.
Zrazu výjav z evanjelíj
  pred pohľadom
duše mi!… Jak idú radom,
  popredku sám Kristus Pán,
prez obilie apoštoli.
  Chodník v rozstup dokorán;
apoštolom preds’ prejsť bieda:
chmat! po klasoch — lační boli —
mädlia ich a zrnko jedia…

  Farizeji zlotrilí
  nad tým sa už zhrozili:
„Učíš? Hm… Vrch prostopaše:
  sobota — a zhon čo páše
  tvojich učňov?!…“ 
Mierne vetil rečou zvučnou:
  „Dávida kto obviní
z vás tu, posvätným že pleká
  hlad svoj chlebom v svätyni?
A váš kňaz či trie dnes psotu…?
Sobota je pre človeka,
a nie človek pre sobotu.“

  V poli rozľah chichotu,
  trebárs bolo v sobotu.
Z vtáčích hrdiel smiech sa hlási;
ssvišťali ním i tie klasy;
  kvieťa v zboží,
u površia, na podnoží,
  tiež z nich posmech vyvádza:
zvlačcov združ, mak rozkričaný,
  orešec, ba — nevädza…
(Kúdoľ len čnel nemý, tvrdý…)
Zahanbení, naľakaní
farizeji,hybaj! v drdy…

--- KAPITOLA 8 ---

Za jara zavše vídať v dúbrave
Za jara zavše vídať v dúbrave
na bučí ešte lanský visieť list
a chvieť sa vo vetre tak úzkostne,
s tak lkavým svišťom: jak by nariekal,
že musí dolu. Ale prírody
tak ortieľ znie (a proti tomuže
niet odvolania): čo sa vyžilo,
je suché, mŕtve, musí preč a v nič
a miesto svoje tomu postúpiť,
čo svieže, živé je. A zákon ten
i jemu zavelil. Ni nevedieť:
jak, kedy? — Či ho vietor uronil,
či sotila mlaď, či že spŕchol sám?
Dosť skoro zmizol stadiaľ, našiel sa
u stromu podnožia: snáď aby tam
i hnilobou zas svoj strom fedroval,
jak kedys’ bol mu kyprou zeleňou,
bol šatstvom, šperkom, bytia orgánom,
zo vzduchu sajúc dychot, potravu,
lúč lapajúc i rosné kropaje
a dol konármi zvádzajúc ich k pňu.
I tak to má sa striedať v prírode.

Lež ako? — Či my, keď i naša jar
už, žiaľboh, v sinej minulosti tlie,
i leto prešlo snáď, že k jeseni
sme upravení a či už i v nej —
či, reku, my tiež sme už taká smeť
na strome rodnom, drahej jabloni?
Ten porast lanský, starý, uvädlý?
List súci len, by nová mlaď i vňať
ho odstrkla i k nohám zhrnula?
Nie, jaro, počkaj času! — Ešte vždy
— tak aspoň trúfame — sme v úlohe
a práve v dobe zbierok, v súre žní;
ba cítime aj v duši túžby vznet,
žih: druhokvet var’… Zatým podzimok,
ten nádob, košov dovršovateľ,
tiež ešte vždycky naším! Leta žiar —
ač babského len, závod oblakov —
ač bezplodných, boj, ruvot s víchrami —
ač márny… Potom zimy sneh i hrob…
Tak… na mohylách našich postup tvoj!
Ba mohyly sú, áno, schodom tiež
do výšin, v diale trate násypy:
jak včerajšok je dneška základom.

Či netrební sme, lichí natoľko,
že prv či neskôr: všetko jedno? Strom
nás postrádať, ni želieť nebude?
Ba uverený v mladých nádejach
i rozochvený časov vanutím,
len bude rád, keď tých sa strasie, ichž
i prvý kvet bol slepý, jalový?…
Ak tak: niet zroku. — Dolu! Dolu, vdol,
ničomná jäbrať! Vetvy daromné!
Nič: že ste strom preds’ udržali vy
pri živote, kmeň jeho chránili
pred nesnahou, mu splietli korunu
nie tŕňovú; s ním v chvíľach pohody
že plesali ste, lístím tlieskajúc,
viac ovšem šelestili kvílením
v zlých búrkach; kedys’ hádam že ste aj
ho kvietím krášlili, peľ zlatý v ňom
a bzukot včielok po ňom lakotných,
kol vôňou zatláčali sveta puch,
pre znavených vše v šiator stkávali
sa v spočiň… Nič, nič! Všetko odpadá —
Veď ovocím ste nedarili ho!
Ak áno: plánkou, i to červavou,
zlým ogrmanom, spustlým odrodom.
Nuž, dolu, dolu! Pršte, padajte;
ustúpte mravo-slávo-dorastu!
Tak, mládniky vy bujné, šľachetné?
To šumocete hlučným šelestom
a nedočkavým, príkrym v súde?…
          Nu,
akže ste ozaj, jak si dvoríte
(a neupieram, verím milerád),
strom v krajšiu jará odieť lepotu,
ho časom lepším plodom ovesiť,
v slavianskej povýšiť ho štepnici
i v človečenstva sade znamenať:
tak v práve ste! Vám patrí dedičstvo,
nám trpká pamäť premrhaných liet
i s ostny výčitiek; vám ružový
list pozvací z rúk budúcnosti, nám
však odrečenia priepust postrkom;
nám zápač, noc, vám svit i výslnie —
I na zdar! K činu! V rozkvet! V obrod! — A
ty veteš, planý rároh, rušaj! Preč,
preč z jablone! — Nie, naskrz netreba
tepavých bičov víchrov jesenných:
ja prvý a sám stopkou ovrtnem
i odkruším sa, dobre vedomý
si nedostatkov všetkých, chýb a vád,
či zdedené či nadobyzňou sú,
ni nehľadajúc v ničom zásluhy,
bych čo len chvíľu trval pohrobne —
sám odorvem sa, a aj klesajúc,
bár s bolestným i trúchlym šuchotom,
preds’ s radosťou vám k dielu požehnám!

Však, Bože, niet tak cesty ďalekej,
jak od slova tá k skutku, od jari
sejúcej zľahka, hravo kvitnúcej,
ku zarodenej ťažko jeseni.
Čo všetko môž’ sa zatiaľ prihodiť,
až podarí sa zhrnúť výsledok?
Bo medzi slovom-skutkom vášne sú…
Bo medzi jarom tu, hen jeseňou
má vládu leto, často búrlivé
i dusné: mnoho príležitosti
v ňom, že sa zmôže hmyz či hrdza, sneť;
tu príval prihrnie, tu scupká hrad…
Vy bezpeční ste, tvrdí kremeňom,
i ako krištáľ čistí?… Noženo!…
A heslo nie je ešte veslo, nie
ni čerieslo ver’, ani povrieslo:
by vynieslo z bied, k sláve unieslo —

A potom heslá — čo ich pláva dnes
vo vzduchu!? Ani mušlíc podvečer
za leta, že sa ledva ohrnieš —
či vlastne: ani cestou tehdajšou
kúdolu prachu, vetra fúknutím,
či keď ňou trieli záprah naboba.
Tak naša doba zná sa v prášení,
záporom rýpuc v základ budovy;
tak nové smery mocú pásma riad,
že stezky neznáš, ani pŕťky len,
za akou trafia ovce k salašu…
A kúdol trvá hrozný, koloce
po svete čadu-smudu záplavou,
a búri-zúri duchov zmätenie;
no nebadať, by zrnkom padlo čo
do pôdy zdravým, hodným života
a nielen toho, bo veď žihľava
a burina tiež znajú hodne žiť,
lež výboru aj, schopným zlatej žne.
Nebadať padať zrnom, nebadať,
ač ľudstvo čaká zdávna, splašené
jarovým hurtom, krikom, prípravou!
Nepadá zrnom… A ak kameňom
by skorej? To by zloba chlapčenská! —
Ak hromy tak raz? — To by nadutosť,
tá žaby v bájke; vpád, vlom bláznivý
v hrad božstva! Tvorca: len on jedine
môž’ borcom byť; bo z rumov chaosu
len on sám môže sceliť opäť svet
či púhym „staň sa“ nový postaviť…

Len zrnom tedy nech to padá aj
z rozsievky vašich, verím, čistých snáh,
vy mladí oráči! A ovšem, že
len pravdy zrnom; a keď pravdy len,
to predovšetkým onej vlastnej nám,
ach, pravda, strašne svetom zhyzdenej 
i týranej, poíliapanej v prach: 
no zato — z Boha pošlej! Rýdzejšej 
nad krištáľ, zlato, berál, korún skvost, 
nad slnce!… A ju hľadať netreba: 
je pri nás, je v nás, všadeprítomná: 
na zemi, po nejž denne kráčame,
vo vzduchu, z nehož načierame v hruď,
vo svetle, zvuku, vôbec vo všetkých
podmienkach žitia, v hrobu pokoji; 
je tedy s nami v zväzku patrnom,
nezrušiteľnom žiadnym násilím,
nie podvodom, ba ani smrťou len
Veď, ovšem, pravda sama jedna — 
veliký strom to pravopoznania.
presahujúci zem až vetvami
i vrcholiaci v nebies blankyte:
jak láska jedna, človečenstva driek
určená zobjať stuhou dúhovou;
no v každom rode, ba i v človeku
tej väzí korienok, jak vlákenko
zas tejto z duše každej snuje sa:
a tu je zdroj, tu iskra, počiatok,
tu horčičného mačku skromný klík
bez nichž jak láska tam by pohasla
tak onde pravda schradla, zvädla by…
Tu počať vyznávať a milovať!…
Nie, našu pravdu hľadať netreba:
ju našla dávno Argonautov plť,
Kolumbov húfec: naši otcovia!
Tí obri, orli v mladom zápale
jej vyznavači verní do smrti
a obhajci prez všetky nesnádze;
a odkryjúc ju z vekov námelu,
ju očistenú, svätú, velebnú
zverili schranným srdciam potomkov…
Tam cítiac ju, v ich borby šľapajach
smer podržujúc, dotískame sa
s ňou k svetlu; ale škrek len, priek a vztek..
my slabí, krehkí… nemôž’ zvíťaziť!
— Priskočte tedy, mladí Atlasi
a Herkulovia, ťarchu znášať dňov
i prekonávať hajno tvrdých prác;
sem plecia, ruky, srdcia, rozumy!…
Boh pomáhaj!
            I — skutky čakáme —

--- KAPITOLA 9 ---

Cveng kosí… až vše v slnku zblýska sa!
Cveng kosí… až vše v slnku zblýska sa!
Pod nimi padá lúčin okrasa:
pažitný čalún jemný, hodváb tráv
a kvetovaný striebro—, zlatohlav;
plášť nad majstrovstvo ľudských dúm i rúk,
nech lístok v ňom, nech kvet už a či puk:
len slnce, pavúk, ho stkať má tú moc
a pomocná mu vzletná, rosná noc…

Cveng kosí… záblesk pomedzi to vše…
Nie u raja to strážcov paloše.
Ach, paloše by boli u raja
lež ktoré nestrážia ho, nehája:
zeň samy vniesli zhubu, zmar i plen,
mu hrdopýškam zatnúc do kolien,
do driečkov kráskam, kam len zasiahnu,
až hlávky skloniac, radom poľahnú
na máry totie stvory spanilé,
otrčiac v krvi kýpte, pahýle;
tak nádheru mu skmášu donaha…
I budú lúky ako podlaha
na krčme — pokým sirá nevzrastie
mládzička… Aké pre mňa nešťastie!
Ká ujma zmyslom, krivda, na farbách
nech tkvie rád, v motýlích sa kochá hrách,
či nasluchuje bzuku pilných včiel,
alebo čaká vonný na kúpeľ,
až kúpeľník ho, vetrík túlavý,
z korenných duší kvetín pripraví,
že slasťou zvrie, i ako tymian
otvorí citu nebo dokorán…
To všetko odsúdené na zánik.

Môj chodník, toť, čo spolutúžobník,
ma do svätyne hája sprevádzal
alebo na hrad nebotyčných brál,
sťa pútec, cifrujúci krúteno
cez kučeravé lúčin temeno
a myk! v húšť popod vres, staď v temný les —
ach, verný kamarát, tiež ešte dnes
utratí riasne obŕv kytice,
čo zlátili mi peľom črievice,
i s kozou briadkou padnú za korisť
zlým britvám — kosám…
     Zastať? Ďalej ísť?
Však kosec, vladár šírej postatí,
už skoro k úvrati ma zavráti,
ak nevyhnem mu, podtne ma ni vňať,
sťa osud súc, s nímž neľza žartovať,
smrť neúprosná… Stĺpom kamenným
tu radšej ustrniem, a medzitým
nateším pohľadom sa ešte raz
na pompu, slávu roztočených krás,
po pestrých dúhach, rosou sperlených,
v nichž zrkadlí sa všetok slnca pych —
raz ešte, pokým v pásme súvisia
prameny… Óvi! Obraz mení sa
už: smavé líce na rub protivy,
ligotná vatra v popol šedivý…
Rozmietli radky, vlny zelené,
vpletené do nich kvetné plamene,
ich rozhádzali len tak kosisky
na ďalší pokos tam, tu na blízky:
a preto len, by takto mítvane
splytčeli vlny v roztok pohnané,
i mdlobou spary klesli, opľasli:
a plamene by v slnci pohasli,
ni odorvané ohňu hlavienky…
I ako v minula tmách spomienky,
či jak bys’ videl zvädať nádeju
podžratú: tak schnú, chradnú, černejú;
kde jas prv, teraz šmúhy, obláčky…

Tuliti! prichvátali hrabáčky
sťa skočné srnky, v zdobe svetlých háb,
jak na svadbu — a predsa na pohrab,
čo hrobárky, hoc neviest kvet i diev;
a rumeň v tvárach, na rtoch smiech i spev
(tiež so smútkom, ach! v koľkej protive),
sa dali do práce tak horlive,
že jedna s druhou zrovna zápolí:
i obracajú drahé mŕtvoly
tu horeznačky, tu zas dol’ tvárou
s horúcou snahou, s chuťou bujarou —
z postlania na postlanie prehodia…
A slnečná až páli pohoda;
vzduch chvie sa, vlní, tekutý jak znoj,
sa ponášajúc tichý na príboj;
netikne vtáča, nemo marie háj:
tiež zvädá? A či želie nebodaj
za lúkou—družkou, matkou zemských zôr,
i preto chvoj mu zvisla ako flór?
Len jasot robotníc (ejch, netrebne:
veď odporné tak zvuky pohrebné…),
tak nevrle vše ak v ňom ozve sa;
jak velevyhňa žiaria nebesá:
čo bralisko, ich paprsku to zvod…
Ha, sšušťalo, sťa v diali vody brod,
šuchorí — áno, neklame ma sluch —
posledný výpot uchádza čo duch;
skrepnelo v článkoch, uschlo — trúcheň už,
i mrví sa, tlie sťaby práchno, súš…

A ďalej čože? Ďalej — koniec, skon…
So slnkom prevážil sa nebasklon;
na doly tône vrhli pahrbky;
vetierky zhrali. — Aký to trpký
podniesli zápach, vejúc vozvysok,
ni pomodrelých dávno spomienok?
Razí, či vonia? Ťažko odhadnúť;
no preráža preds’ horič, ruty chuť…
Hrk!… Voz var’ umrlčí? Má drabiny…
Naň posádžu priam rakvy—krtiny;
a pod piesňou — že žalospev to? Ba!
Z nej rozkoš srší, nie plač, žaloba —
Tak odtiahnu, keď všetko zaberú…
Do hrobiek—stodôl práve k večeru —
uložia lúčnu zrána nádheru…

…Och! Ako kruto ľudsky určeno:
skvost, kúzlo, krása lúčin — na seno!

*

Cveng kosí znova… až sa ozýva
po poliach ako reťaz zvonivá,
keď strblietal prv po nich kosí lesk,
jak hromobitie predbeháva blesk.

Cveng kosí od chotára po chotár
i ligot zlatý: sťaby blizniat pár;
vták dvojhlavý, čo rozpäl rozvitú
zo zvuku peruť, druhú zo svitu…

Cveng i kmit kosí… Krásny sviatok žní!
Vznešený i srdečne ľúbezný:
odiaty v blankyt, slnce na prsiach,
čo plášť však radosť: ľudských tvárí nach…

Nie sviatok len, i robotný deň vraz!
Kýs’ dvojak na význam i na výraz;
ho nebo i zem rovno v zácti má:
to nadeľuje, táto prijíma.

Veď zbože padajú… a človek, hosť,
ich dvíha zbožne. Nie tu pobožnosť
so zbožím ide, vďaka hlboká
sa stretá s požehnaním z vysoka?

Kto znázorní ten podvih veliký
v žne, ozývne tie plesné pokriky?
Ja dosť sa oberal tou radosťou;
však kuľhal som len za skutočnosťou…

I dnes si hoviem totu na medzi,
posledných v hrsti kytku nevädzí,
a obdivujem, jastriac v diaľ i šír,
ten ľudu môjho mravenčí až hmýr.

Tu žnú, tam kosia — v snopy skladajú
hen, viažu, nosia — kríže stavajú…
Na roliach koľký ozdobný už kríž!
Ostredček či lán, ver’ ich zaslúžiš!…

Ach, nemám kol ni na prst záhonca;
a preds’ — to moje hony do konca:
i pre mňa zbiera z nich môj dobrý ľud,
jak navzájom môj jemu slúži trud…

…Ký nad ľuďmi duch zmieru, nad vecmi!
Ó obraznosti do rúk štetec mi
oslňujúcej, dúhy paletu:
môcť kresbou spodobať sa podnetu!

Že zaspieval bych pieseň žatevnú
nad piesne! Všetok vlial žiar duše v ňu
i s unášavou vlnou nadšenia,
ruch bodriť prácny, túžiť ramená —

By švihla — s riasou svetiel papršlek —
tým steblom, nímž si prepasujú driek,
že ľadvie počas žatvy nezbolia,
čím ešte žiadna pieseň nebola;

i ručníkom, z čiel osušiť vše pot,
vetierka krielom v chvení za robôt;
keď poludňujú, mlsla v pochuť im,
keď oddychujú, ľahkým zdriemnutím;

sa so zorami vzniesla vozvysok
i sklesla, nôtiac im sťa škovránok,
a keď tie zapadli v tmy priehlbeň,
ukolísala ich ni slávik v sen;

i skvitla mysle ľudu obrazom,
odrazom duše, srdca výrazom,
čo zvýska jasave i zablýska,
jak prehliadajú oči strniska.

Ni hviezdy na nebi…
     Nuž, padajte
do lona žníc, vy zbože klasnaté!
Žít pramená vy, pásma pšenice:
čo hrsť, to smavých zŕn stá, tisíce,

už voňajúcich chleba dobrotou;
čo snop, to postať nových životov;
čo stoh, to bane nález bohatý,
už s mincou, s razenými dukáty…

Vy jarce zhrbené, sťa starci tam,
tiež poddajte sa hrabkom—ramenám;
a u hôr ovsy, sviece v metlinky,
pod nimi osláviť môcť obžinky…

Z nôh padni všetko! — Tu už neželiem,
že spustnú polia, dedičná tá zem;
ba zobliecť treba ju! Ju obnažiť,
by obliekli sme my jej dobrobyt.

Len keď tak posnímaný zo zeme
ten úbor telesný si odieme:
to grunt, skiaď vzrastie mohutne náš duh
a slovenský — kvet, plod — sa zaskvie duch!

--- KAPITOLA 10 ---

Zvážajú z poľa… radosť, veselie
Zvážajú z poľa… radosť, veselie,
kých málo v svete jest! Ba veseliny
to jediné na skvelosť, nádheru
i okázalosť, opravdivý zázrak:
veď skvostné vená rolí, akoby
mladuškých neviest, práve vydatých,
výbavy, rúcha, odvážajú s plesom
i jasotom — kam? K verným šafárom
na drahom dedičstve i nadobyzni;
k ctihodným gazdom, neľutujúcim
síl v práci, námah, často nocou deň
nadkladajúcim k zavŕšeniu jej,
si svietiac mesiačkom čí kahančekom,
tou hviezdkou domácnosti skromnučkou
s pozorom zvedavým: k tým, áno, k nim
ich vozia, pod ich varujúce strechy,
do stodôl-komôr… mania prírastkom,
sťa k mladoženíchom by…
          Zvážajú…
Preč spod nôh, bludári a zaháľači
i darmošľapi, vystupujte z ciest!
Nech poľné sú či hradské, kráľovské,
a či len výhon prostý, zo všetkých
sa uchýľte a practe rýchle nabok,
na stranu, by ste nezavadzali,
netrební… Ide veľkolepý povoz,
po veličavie jasný, vysoký,
akému patrí celá zeme šír
i dĺžka k pochodu, hoc záprahom
aj nemá tátošov, ni paríp bujných,
len krotké brny — sám je z dreva len,
v tých našich horách rástol čo buček
a javorec; však stojí hodnotou
nad všetky kočiare i batáre,
i trebárs obíjané striebrom-zlatom,
dnu páper pohodlia, vne pyšný erb
i s baldachýnom nebu podobným:
ten ide dôstojne, hop! vyhýbnite!
Bo v ňom sa vezie samá zásluha,
ni krištáľ čistá, najužitočnejšia
i najslávnejšia pod slncom! čo odev
plášť na sebe, plášť stkaný z úsvitov
pre ranostajov, číry drahokam,
čo trblietajú ako sedem hviezd
v svet vidmom dúhovým — veď mozole sú;
čelenku z perál najdrahocennejších,
vyvrelých o horúcich poludniach
spod ťarchy roboty: crk! v sklenkách, hrk! —
nu, z potníc…
     Pútnici tej voľný priechod
i bezpečný, jak zasluhuje ho!
Nech postupuje svetom otvoreným
bez zadržania priekom v ústrety
veľkému cieľu, aký vyrážal
odprvu známkou v ročnom tkanive
jej snáh-prác, tomu: obživovať ľudstvo,
ho v kmeňoch ochablých už posilniť,
k mládnikom novým nadieť vo štepoch,
tak slúžiť slúžkou mu, súc zásluhou —
Nuž, lúče, tulač!
     Kde? Čo? pýtate sa.
Či nevidíte: aha! drabinovec
za drabinovcom tiahne, so zbožím,
z nich splývajúcim ako zlatý prúd.
Nákladom najvzácnejším na svete,
ký kedy poznal ktorý dopravník,
po vrchy temer sú ním naložené;
a prepásaný každý pavúzom,
čo ako hrubý pablesk doľahol
naň, z podvečerných dlhých svetlých vláken
dňa usúkaný vánkov prstami.
Jak klátia sa, ľaď! v hnutí, šepkajú
a otriasajú — povedomé var’
bremena, v ktorom ťaží živou váhou
trud bezpočtu dní, mnohých rúk a pliec
zrazená sila? Či skôr pocit to
významu, slasti, slávy z odvážky
tak čestnej?… Aspoň tône ich si tančia
čajs’ ručníčkový tanec po briežkoch,
sa prestierajúc i zas zberajúc;
vo svorňoch hrká taktom k poťahu,
a klasy zvislé od sníc, rázvory
i prez ten hravý hrkot poznateľne
zunejú sťaby struny tajných hárf —
Nie božská hudba, čo? Nie velebná
závierka piesne zjara narazenej
od plužných koliesok?
     No, nabok! vravím.
Však prvej ešte rároh odkľuďte,
prekážky z cesty! Zvleky náhod-nehôd,
nezbedcov hračky, môž’ i kamene
urážky schválne… Užitočnými
raz aspoň dokážte sa v živobytí
jak bez srdca zvon prázdnom, aspoň raz,
hniliaci zavše, darmožrúti, imž
je honba za rozkošou zamestnaním
jediným!… Tak, tak, pekne! chválim vás…
Nech cesta hladká je ni ženská dlaň
(tá ovšem, panská, nekornatá, bo
i nerobotná; jemná, podšitá
hmlou a či penou: v príklad aspoň tu),
že po nej plavno pošinie sa voz,
sťa loďka húpavá či nežná labuť
po mäkkých zátokách. Nie, drganím sa,
zmietaním sem-tam ani zrnka viac
nech neutrúsi — (Dosť ich vypršalo
za zbierok chvatných, ó, dosť na poli
nemilobohu — ba nie! mýlim sa,
i opravujem: na zob pre vtáčence,
čo nesejú i nežnú, ale sú
na tento spôsob bohom živene,
a zaslúžene! Skôr než — toť, z vás mnohí,
skôr; bo veď pilne vyspevúvali
za jara-leta na hybučkých krachtách
krov, štepníc, hájov, či tých v povetrí
oseniam k vzrastu, k zvrtu robotníkom,
tak zveľaďujúc razom oboje…)
Nie, priatelia, ni kláska jedného
nech nenaštrbí o zrnko viac!… Beztak
dľa Písma jedno žhavej uschlo by
na skale, druhé v prachu pohrobené
by spráchnivelo; iné ťažký ráf
tiež na prach rozomlel by v koľaji…
a všetkých škoda!… Hľa, že o čo ľahšie
voz zaberá včuľ, tenúc ani tok;
no i keď tichšie, predsa hrdovážne:
veď s pokladom!
     Ó, ten voz pozemský
jak na nebi ten! Iste požehnaním,
tým istým dobrom oba nabité
sa kotúľajú domov, na hviezdach
tam, na kolách tu: ukazujúc osou
na života os, kotvu, stálicu,
pól v zmesi zmien…
     Hoj! ja bych hviezdami
mu cestu vydláždil, že skvela by sa,
jak hore Mliečna; pozametal ju
čističov oblohy to, všetkých orlov,
šírymi kriely, vyutieral aj
hodváby, čo ich v tržniciach má svet:
tu hodnoty by stáli v pomere,
nie na brokáte, kde sa váľa buj
či kde v ňom pych si dvorí ničomný —
A pozháňal bych všetko spevné vtáctvo
i chóry ľudské, aby na sprievod
vysokú nôtili mu pieseň piesní;
i hudcov so všetkými nástrojmi
bych dovolal, dal v turniach rozhúpať
zvon za zvonom, ba ku nim pridružil
kous’ príťažlivou k zemi mohutnosťou
i sféry nebeské: by všetkých zvuky
sa vo slávnostnú zhodli muziku,
mu hrali v pochod rytmom dvíhavym,
ples hlaholili, slávu zvonili,
trúbili fanfáru… (Nie slnečných to,
čuj! v úvod zaznel akord paprskov?
I nevznáša sa kúrom zápalu
hymn škovránčí?…) A spúšťajúcemu
sa doľ strminou (— Ach, že uzavretím
macošskej sudby a či chabou skôr
ústupčivosťou predkov sa nám dostal
za írečitý podiel tento kraj
hornatý, skalnatý. — Či azda preto,
že skladom je vzprúh, ostrôh, pobídok
do borby s prírodou? Čím vyššia stráň,
tým vyšší stupeň úsilia? Znoj skúšky
svedectvo zavše leští pilnosti?
A mzda ju neminie; toť, hotovizeň
jej teruží voz! —), jemu, áno, v ten čas,
keď má sa spustiť dolu návrším,
bych zahamoval vrtké kolesá
nie železnou, lež — zlatou reťazou!
Tou podkrútil by ich, ho zavarovať
od strhu, prekotu. — Tu sebahodný
by našlo zlato úkol v posluhe,
nie na prsiach sa jašúc úžerníka,
nehodných ani vojky slamenej:
veď i tá slamka časťou stebla je,
na ktorom šľachetný sa rozvil klas,
sťa oltár čnejúc, v lampkách živný olej,
zrel, skvel sa zlatom, až sa nachýlil,
poddajný kose, prajný úžitku:
samozaprenia príklad, samoobeť…
(Fuj, úžero, čo ľudské požieraš
mozole, cudzí slopeš na to pot,
ty najhnusnejšia z húseníc, bo, fuj!
najbachratejšia… Zadláv, rozmliažď, zdrť
ju, vrchovatý voze — a preds’ bahra
si nezabruď; je i tá kolomaž
masť čistejšia, než…)
     Hahó! blíži sa,
dochodí sťažka… (Ako milučko
sa ihrá slnko v tmavobelasých
okáľoch volských, dlhé vyludzujúc
z nich iskry; neštíti sa ani slín,
že tečú z papúľ volov, strieborné
jak nite…) Preč, hej! Aspoň — obďaleč!
No i keď obďaleč, nie bez úcty,
nie bez šetrnosti —
          Čo? Užásate?
Ste radom sôch? Tak zarazil vás podiv
na zázrak boží, svetlé zjavenie,
hoc prostý záprah v jarme vezie ho?
Ver’ pekne od vás; je to patrný
znak povážnosti, holdu počiatok;
však treba viac: Z hláv dolu s klobúkami!
Ba diadémy dolu, koruny
či slávokráže! Zaslúži ten pozdrav,
stlaň kvietím, skvosty — všetku česť i chválu;
pokory po zem úklon zaslúži —
I šije zohnúť, rovno zrelým klasom,
a padnúť, kde ste, rovno podťatým
na krehké kolená!… Tak, nevšímavci,
ba zhrdci dosiaľ práce roľníckej,
jak vsadenými k pocte míľnikmi
by, obrúbiť mu cestu pokoja;
a v tomto stave pokánia a skruchy
povzdychy vážiť vďaku z hlbín pŕs:
tak uznalosti odviesť daň, ctný veniec
to zakvitnutej duše, kadidlom
dymiaci srdca plápol!…
          Ja čo? Ach —
ja, ajhľa! s holou hlavou prikľakám
na briežok cesty — nenazdajte sa,
že vankúš mäkký: nie, schod ani kameň
a popukaný v leta pecisku;
na taký klesám, ruky kŕčovite
skľúčené k modlitbe. Som dojatý
až po najhlbší koreň bytosti,
i vytržený po najďalšiu čierťaž,
ňouž oblohu si zaokrúhlil duch,
nemohúc vyššie, bo už praskali mu
švihavé brká… Predne, matko zem,
pritkýnam k tebe pery horúce,
ťa vrelo ľúbam: áno! z tvojho vzošlo
života, tvoje salo prsníky,
tie hrudy hrude zmäklej na milosť,
z nich naberajúc mlieko, krv i tuk…
buď požehnaná!… Zatým vzhliadnem k slncu
na sklone: sláva, zdroju svetla-tepla,
ti! Áno, tys’ ho k duhu zhrievalo,
osvecovalo po dospelosť, zeleň
mu odmieňajúc v zlato paprskov,
združených v klasy v riadkoch s perlami…
Tak usmievavý mráčik pozdravím,
čo nad slnkom tlie ako plavá brva:
hej! tys’ ho štítil počas úpeku
chladivou tôňou, na smäd naciedzal
mu rosy do ciev, že zas vzhuplo svieže…
A zreteľ vzletný vyšlem v nadhlavník:
,Hosana!’ zvolám, tebe na výsostiach!
Tys’ živly tie mu k službe postavil,
im vnuknul z tvorčej vôle dŕžavnej
prúd sily, moci: opatrovať ho,
jak svätý obraz tvoj, plň tvojej lásky
ku ľudstvu, i ho k žatve korunovať
najvýbornejším z tvojich úspechov…
,Hosana!’…
     Kričte i vy! Plesajte,
jasajte natešením, radosťou,
striedave tlieskajte i ,Halleluja!’…
Či nechápete? Slávne tiahne k nám
v slnečnom oku hosť i — hostiteľ —
ten z neba pošlý a tu na zemi,
na týchto poliach šťastných, vyvolených
— čo ostredček, to jasle betlémske —
predivne vtelený i odchovaný
k večeri spásnej, k hodom bez páru:
ten v otčenáši denne prosený,
sám lámajúci, podávajúci sa
do lačných úst, kým vzácny révy mok
sám od seba, jak z pŕs by skalných prúd,
čo jeho pokrvný si spŕcha vlahou
na zvädlé rty; on, vrúbeľ života
i koreň spolu — úkaz, videnie,
hoc jasnozjavné v zrne ako zlato,
preds’ tajomstvo, čo slabý ľudský um
len obdivovať môž’, no nikdy-nikdy!
ho rozlúštiť — on, áno, nebeský
i pozemský boh ide, ide — Chlieb!

--- KAPITOLA 11 ---

Po zbierkach… spustli kol lúky i polia
Po zbierkach… spustli kol lúky i polia
  nedávno boháči — chudoba dnes;
ľudia ich zobliekli, do naha-hola
  oberá podzimok, koštiaľ jak pes.
Vôľa tam, k potulkám, motýlia vôľa;
ustrnú — zastanú výletov kolá,
  spíc zlatých, kriel, čo sú — jasot a ples…

Strniská na nebo upreli oči:
  z každého slza sa vymokať zdá.
List krovie upúšťa navidomoči,
  vietor vtom potrhol, letia ich stá —
Kol hláv sa horám flór vdovský z hmly točí;
kŕdeľ vrán strepotal sponad úbočí:
  v krákot ich potoky zažalostia…

Smutný, ej, pohľad, ni vo tvár zápače,
  smutný, ni pohrebnej kviľby, i slych.
Hrabáčky — zhabli i popevky vtače,
  namiesto povriesel spotrebiť ich…?
S oráčom cniem si tam — srdce až splače —
Nedbá, hoc kroky bŕn slimačie-račie;
  pluh jakby vyvracal kavaly krýh.

Kam, ach!… Kde čerstvé, bár jedinké kvieťa?
  Na vŕšok! — Oblial ho slnka, hľa, svit;
azda tam sihoť krás nepodomletá…
  Siažim… brnk! spredo mňa jariabok hyd,
rodinka prepelíc nevľúdna, vzlieta —
Slnce však v chmárach zas; babieho leta
  na klbko navilo ostatnú niť.

Kam, ach!… Kde lúčik hoc radosti, jasu?
  Nechže sa ešte staď porozhľadím.
Statky sa rozprchlé po poliach pasú;
  nač by ich zavracať, prekážať im?
Nezrobia škody viac, nestrhnú klasu —
Oheň skôr — vidíš hen, pastiersku chasu
  pilovať? — Kudlato stelie sa dym…

Ta dolu!… Vatra len divy včuľ koná:
  oko ti usmeje, zohreje hruď,
obom že ustúpi otupná tôňa.
  Šarvanci šantujú; vidieť i čuť,
ako im lahodí, teší ich ona.
Dym z nej tlie kadidlom. — A to čo vonia?
  Pečenej švábky, hej, výborná chuť…

Ženičky kopú ju u ,Vranej skaly’.
  Žugan k nim: „… dáte nám, dáme i vám…“
„Iď, pačrev!… Dosť ste jej nepoťahali?“
  „Pomohli… Za klobúk — bolo to tam!…“
„Vyženieš kravy? Jaj!…“ (Sypú sa chvály.)
„Jožo, bež, zajmi ich — roh ti jej zvalí!…“
  „… Kamarát, nehlc tak!…“ „Pyštek! A — ,ham’…“

Zmučala lichva vtom žalostne, sťaby
  za letom uletlým želeli tiež.
Zárazom sšumel prúd prez mlynské žľaby…
  Kopačky šomrú:… Sťa od veprov pleš!
Starena zišla sa zhriať u pahraby,
prsty, vraj, skrehli jej, prevlhli háby:
  „Chlapče, ty ešte vždy kradenô ješ…“
— Dozvuky robôt, hľa!… Drsné síc’ trochu,
  ako keď nástroj sa rozladí vraz,
zaškrípe… motyky žien jak hen v štrochu.
  Nejde viac, chutnať si penkavy hlas
sladký, si na mäkkom hovejúc mochu,
zhodiac i ľahučkú letňajšiu lochu…
  Severák, hu! Až ma sprenikal mráz.

On to už po štítoch leští si pazúr.
  Domov, než zaťať ním schytí ho hnev!
Potom si duj, nedbám, ako chceš, zazúr,
  meteľnou otriasaj hrivou ni lev;
odzemok drbč náš, či poľský sádž mazúr…
— Bože, či uvidím ešte tvoj azúr
  zjara, či počujem škovránka spev!?