--- KAPITOLA 1 ---

Kráľohoľská
Na Kráľovej holi
jasná vatra svieti;
okolo tej vatry
dvanásť hôrnych detí.
Hoj, švarná to junač,
ako jeden, všetci:
valaška im v pästi,
karabín na pleci;
v opasku širokom
pekných pár pištolí,
také deti rastú
na Kráľovej holi. —
Nad Kráľovou hoľou
čierne mraky stali,
ten náš milý národ
v ťažkom nám je žiali.
V tom našom národe
zle to tam, nedobre:
krivda za stôl sadla,
pravda u dvier žobre. —
Do Kráľovej holi
bijú hromy z neba:
Hoj, ktože zastane,
národ náš, za teba?
A ktože by zastal?
Nik, iba boh a my:
boh do krivdy hromom,
a junák guľami. —
Pod Kráľovou hoľou
jasné šíky stoja,
kráľ volá: Do zbroje!
ty rodinka moja!
Do zbroje! kto si syn
svojho rodu hodný:
abože mi zahyň,
abo buď slobodný.