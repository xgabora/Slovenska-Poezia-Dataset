--- KAPITOLA 1 ---

Na blahú pamäť Sládkovičovi
(† 20/4 1872)
[
1
]
[
2
]
Hrone náš, Hrone sprúdený,
kdeže tvoj slávik milený?
Už brehy tvoje zelené
a spevca tvojho tu — nenie.
Len ťažký, bôľny ohlas ten
hučí, dunie jak povodeň
krajom, svetom, zdola, zhora —
jak spevy jeho od mora do mora:
„Nenie spevca — nenie, nenie!“
Oj, hej, od srdca nám Ho odorvali!
Pochovali nám Ho, pochovali —
čiernou zemou zasypali:
Ondrejka nášho!
Milióny šli kedys’ za sladkým hlasom Jeho,
tisíce ku hrobu sprevádzali Ho
a napokon, tam v temnostiach, hrôzach hrobu
zostal — sám! —
„Pomiluj, Bože, pomiluj!“
Všetko mu odobrali,
poklady, ozdoby slávy,
a tak, jak na svet prišiel —
spevca! ako bedára —
pochovali nám Ho!
Ľahko bedárov vyplatí tento svet,
čo žili márnej hrude,
hmyz to — dnes je, zajtra ho niet;
no, kto národu žil, s národom žiť bude!
„V hrude diamant nezhnije!“
Oj, nežiali, Ondrejko, žes' zostal sám, jediný —
veď budú k Tebe chodiť družice Maríny;
ej, budú k Tebe chodiť zvečera i zrána
druhovia verní Tvojho švárneho Detvana.
I kvietím mohylôčku Tvoju Ti obsypú
i posadia nad hlavu slovenskú Ti lipu.
Jak sladko že Ti padne večný sen pokoja,
keď nablízku stáť bude verná detva Tvoja!
A raz, dá to Boh dobrý, svitne aj ten deň tretí:
v Panteón Slávy zberú slávnych si otcov deti:
tu vzkriesený v národe začneš svoj život nový
a on hovoriť bude sladkými Tvojmi slovy!
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
V Banskej Bystrici, † 20/4 1872. V obdivoch rukopisných zošitoch. Prvý raz odtlačená v Orle III, 1872, str. 129, 31. mája: Dumka na blahú pamäť Sládkovičovu.