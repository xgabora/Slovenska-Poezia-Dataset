--- KAPITOLA 1 ---

1.
[
1
]
[
2
]
Stojí koník pri javore,
pri javore v bielom dvore —
a v tom dvore smutno stojí —
na vojnu sa Janík strojí.
„Janík, Janík, biely Janík,
nač ti šabľa, vraný koník?
Šablička ťa dokrvaví,
koníček ťa divý zdávi!“
Hora, hora, šíra hora,
cez ňu letím do tábora.
Do tábora, do krásneho,
jasnou krvou farbeného!
Janík, Janík, biely Janík,
do tábora úzky chodník!
Teplou krvou maľovaný,
koštiaľami vykladaný!
Chodník úzky, maľovaný,
preskočí ho koník vraný,
preskočí ho i tú horu,
šíra cesta do táboru!
Janík, Janík, biely Janík,
zlomí nôžku vraný koník,
zlomí, zlomí nôžku pravú,
vyslopíš ty z neho hlavu!
Koník bystrý, koník vraný,
naostro je podkovaný!
Hora, hora, zlatá hora,
hladká cesta do tábora!
Janík, Janík, biely Janík,
ako jarný tulipánik!
V tom tábore smutne zvonia:
šabľami ťa dolu zronia!
Koník, koník osedlaný —
palošík mám pripásaný!
Koňa pichnem, paloš zvrtnem,
desať Turkom hlavy zotnem!
Janík, Janík, biely Janík,
tenký ti je dolománik!
V tom tábore smutne hrajú —
srdiečko ti dostrieľajú!
Guľky, guľky olovenie,
zastrelia ma, alebo nie!
Hore, hore, môj kôň vraný,
bude Turek dorúbaný!
Janík, Janík, biely Janík,
môj zlatušký tulipánik!
Nad horami čierna zora,
nejdiže mi do tábora!
Zora, zora, jasná zora,
tajdem, milá, do tábora!
Kuku, kuku, kukulienka,
zostaň zdravá môjmilenká!
[
1
]
Poznámka Zlatého fondu: Báseň sa v Súbornom diele nachádza v časti Poézia
          mladosti / Piesne.
[
2
]
V tomto oddiele odtláčame najprvšiu podobu Vojenských piesní, ako vyšli, vpísané
          redaktorom Dobšinským, v Holubici I, 1846/7 č. 10, zv. 1, 23. februára 1847, str. 148 —
          51. Sú to tieto piesne: 1. Stojí koník pri javore, 2. Mamička, mamička, čože sa to stalo —
          a s ňou spojená, t. j. neočíslovaná, len hviezdičkami oddelená pieseň Janíček, Janíček, na
          ty rozmajrínček. No Botto ich od r. 1849 — 51 (ako sám udáva ich vznik, Sobrané spevy,
          rukopisný zošit z r. 1873) prerábal a rozmnožoval. Prvé „súborné“ odtlačenie je v Lipe
          III, 1864, str. 355 — 64. Z Holubice zachovali sa piesne Mamička, mamička, čože sa to
          stalo a Janíček, Janíček, na ty rozmajrínček pod číslami 2 a 3. Prvú, Stojí koník pri
          javore, Botto upravil, ako je v Spevoch (rozdiely si vyznačíme tam), pridaná je 4. Letí
          sokol v šírom kole (vyšla už predtým pod názvom Netráp sa ty, mati moja v Paulinyho Sokole
          I, 1862, str. 379) a 5. Vrany, vrany, čierne vrany (tiež už vyšla pod názvom Dobývanie
          Budína v tom istom Sokole na str. 309). Turek sa už tu zmenil na vraha a
turecká
flintička na
vrahovu
flintičku. — Do
          Sokola poslal piesne Dobšinský bez vedomia Bottovho (mal u seba levočský materiál, ale kde
          vzal prepracovanú 1. pieseň?). Z Drienčan mu píše 31. III. 1864: „Akože sa ti ľúbia tie
          vojenské piesne od Jána Bottu v najnovšej Lipe? Ten Viktorín Ti to zná vykutiť, kde je
          čo.“ Botto sa ozval zo Štiavnice už 11. IV. 1864: „Ale ešte jeden proces Ti zakvačím: ako
          si sa Ty opovážil bez môjho dovolenia moje škrabancie do verejnosti pustiť, to je
          [in-]violentia, chlape! to si vyprosím! Teraz ich daj tiež amortizovať alebo… maj sa
          dobre…“ Ale Dobšinský sa nenaľakal, 12. mája 1864 sa takto ozval: „… tie vojenské piesne
          mačka ti už z Lipy nevylíže, a tak si ich len tam nechaj a mne pokoj daj. Veď akože vieš,
          či som Ti ich ja ta oddal — či si ma videl? A potom neviem, čo by si na mojej hlave plel,
          keď je i tak plešivá, a v hlave? Tam by si mal dosť čo pleť: ale odkiaľ bys’ začal? A
          chudák Viktorín už aj schudobnel; i tak by nebol mal žiadnych piesní.“ (Listy v
          pozostalosti Dobšinského v Archíve Slov. nár. múzea v Martine.)
Na vznik Piesní vojenských, na ich prvé objavenie v Holubici upozornil aj Dobšinský v
          Slov. pohľadoch III, 1883, str. 469 — 50: „Sú teda tiež dokladom k tomu, jak básnil Botto
          v dobe študentskej mladosti a jak to potom zdokonaľoval v pozdnejšom svojom veku.“
K Piesňam vojenským sa ešte vrátime pri Spevoch.

--- KAPITOLA 2 ---

2.
Mamička, mamička!
čože sa to stalo,
veď sa nám v dedine
snehu nasypalo?!
„Naprostred dediny
niet snehu bieleho,
veď to biely koník
tvojeho milého!“
Mamička, mamička,
zle bude, mamička!
Obláčka nevidno —
jasné nebo blýska.
„Neblýska to nebo,
moja holubička,
veď sa ti to zblýskla
milého šablička!“
Mamička, mamička,
kde tak smutne hrajú —
kde tak smutne hrajú —
kde tak vyzváňajú?
„Nehrajú, nezvonia,
šablička to zvoní,
šablička milého
na bieluškom koni!“ —
Mamička, mamička,
skloniže sa, skloni!
Vykvitol biely kvet
na našej jabloni!
„Nie to biely kvietok
na našej jabloni,
ale je to Janík
na bieluškom koni!“
Mamička, mamička,
zázraky stávajú,
veď už dnes druhý raz
zore vychádzajú!
„Ej, nie sú to zori,
tie ružové zori,
veď ti to milému
tvárička tak horí!“
Janíček, Janíček,
na ty rozmajrínček,
nejdi na vojničku
na bielom koníčku!
Bielušké je, bielo,
tvoje mladé telo,
bohdaj tej vojničky
nikdy nevidelo!
Bo je tá vojnička
krvou maľovaná,
ťažkými guľami
husto vykladaná!
Tvoja zlatá hlávka
nie je makovička,
žeby ju rúbala
turecká šablička,
ale je, ale je
biela ľaliočka,
by na ňu hľadeli,
moje sivé očká!
To tvoje srdiečko
nie je jarabička,
žeby doň strieľala
turecká flintička:
ale je, ale je
voňavá fiala,
by si ju pri mojom
srdiečku chovala!
Tá tvoja krvička
nie sivá vodička,
žeby ju vypila
tá suchá zemička:
ale je, ale je
červená farbička,
by ti maľovala
tvoje biele líčka. —
„Anička, Anička,
moja prepelienka!
Divná mi je teraz
tá moja hlávenka:
nie je makovička
ani ľaliočka,
by na ňu hľadeli
tvoje sivé očká:
ale je, ale je
sokolíček plavý,
čo k slniečku letí
cez mrákav krútňavy!
Anička, Anička,
zlatušké pierečko!
Divné mi je teraz
to moje srdiečko!
Ni je jarabička,
ani je fiala,
by si ju pri tvojom
srdiečku chovala:
ale je, ale je
tá kačička plavá,
čo sa v búrnom mori
rada kolísava!
Anička, Anička,
biela holubička!
Divná mi je teraz
tá moja krvička!
nie mi je vodička,
ej, ani farbička,
čo by maľovala
moje biele líčka:
ale je, ale je
to more divokô,
čo sa po tom svete
rozlieva široko!“