--- KAPITOLA 1 ---

Bájoslovné spevy
Dľa prostonárodných.
[
1
]
[
2
]
[
1
]
Poznámka Zlatého fondu: Báseň sa v Súbornom diele nachádza v časti Z pozostalosti
          básnikovej.
[
2
]
Z Bottovho rutopisu list č. 5 z Fasciklu konceptov. Pri titule má poznámku „k čacht.
          pani“ a „prostonárodné“. Odtlačil Jozef Škultéty v Slov. pohľadoch IV, 1884, str. 173 —
        5.

--- KAPITOLA 2 ---

Triolet
SBOR:
Daj, bože, slnca!
Zabijeme jalovicu,
dáme tebe polovicu
do nového hrnca!
Daj, bože, slnca!
DETI:
Daj, bože, slnca!
Kým sa troška poihráme,
potom ti ho zase dáme —
Daj, bože, slnca!
MUŽOVIA:
Daj, bože, slnca!
Dajže, bože, deň šťastlivý,
na tie naše rodné nivy —
Daj, bože, slnca!
STARCI:
Daj, bože, slnca!
Nech sa stará krv zohreje
vidom deja i nádeje —
Daj, bože, slnca!
SBOR:
Daj, bože, slnca,
zabijeme jalovicu,
dáme tebe polovicu
do nového hrnca:
daj, bože, slnca!

--- KAPITOLA 3 ---

Pieseň jarná
SBOR MLÁDENCOV:
Tečie voda studená, studená,
po nej tonie Morena,
hej, v more, v more, Morena!
Už sa pažiť zelená, zelená,
po nej ide Živena,
oj, živá, živá Živena!
Sem sa, chlapci, do kola, do kola,
seje kvety Ďunďola,
ej, Ďunďa, Ďunďa, Ďunďola!
Sem sa, chlapci, za rána, za rána,
poďme vítať Vajana,
oj, Jána, Jána, Vajana!
Tria belbozi idú k nám, idú k nám,
stavajme si slávy chrám,
ej, slávy, slávy slávny chrám!
Čo nám nesú? Tri kvety, tri kvety,
a v tých kvetoch tri svety,
ej, svety, svety, tri svety!

--- KAPITOLA 4 ---

Ihra na kráľku
DVA SBORY MLÁDENCOV A DIEV:
SBOR 1.:
Hoja, Ďunďa, hoja,
poslala nás kráľovná (kňahyňa),
hoja, Ďunďa, hoja!
SBOR 2.:
Hoja, Ďunďa, hoja,
načože vás poslala?
SBOR 1.:
Pre tri vozy kamenia.
SBOR 2.:
Načo vám to kamenie?
SBOR 1.:
Zlaté mosty stavati.
SBOR 2.:
Kam tie mosty povedú?
SBOR 1.:
Hej, od mora do mora.
Čo za morom? — Zlatý hrad.
SÓLO — RECITATÍV:
A v tom hrade? Pri výhľade
Zlatovláska zlatom pradie,
Nocikrása tká i snuje,
Hviezdočelá pristrihuje,
Ružoprstá šaty šije,
Žiaroslava vienky vije,
Rosulienka jaromladá
z diamantov partu skladá —
a tá kráľka sedmikrása
pred zrkadlom pozerá sa.
DUETTO:
Hoja Ďunďa, hoja,
už sú mosty hotové, hotové
i šatôčky slnkové —
hoja, Ďunďa, hoja!
Hoja, Ďunďa, hoja,
vitaj, vitaj, zavitaj,
sedmikvetom prekvitaj,
hoja, Ďunďa, hoja!