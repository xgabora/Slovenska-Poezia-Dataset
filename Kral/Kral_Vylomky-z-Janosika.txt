--- KAPITOLA 1 ---

I. Janko
[
1
]
Po izbe mládenec — Boh zná, ak’ sa volá —
Do tohto, čitateľ, ťa nepustím kola.
Čo ti je po mene, po sprostej figúre —
V obleku ho poznáš a v jeho náture:
chodí rozježený, tvár jeho je uhoľ, tvár —
— čierny uhoľ, nevidno na ňom viac žiaden žiar,
mrzký uhoľ — nerád človeka takého,
lebo sa mi zbridí, sníva sa mi o ňom —
vyhoreli v ňom sily, teraz je smrti dom,
smrti hroznej, strašiacej každého živého.
Gamby mu dole visia ako bez života,
čierne — pre Pána Boha, čo to za robota!
Po izbe sa prechádza, na nič neuprie zrak.
Načo, keď nič nevidí? Pred ním sa tiahne mrak,
ktorý zakrýva krielmi bedára celého,
ale zato pokoja on nemá žiadneho.
Ako v klietke — tin — tin — runcuje po pantách
orol, sto ráz vyletí — úzko je, žiaľ mi, strach.
Lieta bez poriadku, bez cieľa všetkého.
Kto videl na svete človeka takého?
Ale keď nič nemyslí, čože ho sužuje!
Keď ho nič nebolí, Bože, čože mu je?
Príde k obloku — dupne: dobre-dobre, tak-tak,
povie hlasom neistým, temným. Čo to značí?
Nerozumiem ja z toho všetkého ani mak —
jedno slovo k významu celkom nepostačí.
Čo? — že dobre? to dobre môže i na zlô byť.
Len ho ďalej pozeraj: od obloka ide
k posteli, na posteľ, môž, sa chce položiť —
nie — ruku tam položí a zas preč odíde.
Kukne von — aká zmena! — nemožno naň hľadieť.
Tvár je každú minútu inakší quodlibet.
Quodlibet — tam všeliake veci a všeliake:
pekné, mrzké, ohavné, ničomné, keďáke.
Každý obraz v obrazy zas rastie tisíce —
nemôžem viac pozerať na to jeho líce.
Taká hora predmetov, taký fatálny svet —
v tom líci všetko nájdeš — lajno, či rajský kvet.
Dobre — zastane trošku a zase sa schytí,
povie: Dobre sa majte, — ale sotvy i to
a ide preč — kde — —
Vyjde na dvor. Tam fučí, dobre ho nezrúti.
— Jano, kočiš, zapriahaj, koníčky pokúvaj!
— Statoček — ten ako-tak, ten už je pokutý,
kone sú nakŕmené, ale — Teda rušaj!
— Ale, pán urodzený, cestu už zakrylo.
Čakajme, až ten vietor fatálny prestane
a cestu prešľakujú. Zle by sa zdarilo.
Poblúdime. — Nič — nech sa tak, ako chce, stane.
I tak dakto tú cestu musí prešľakuvať.
Teda vozík vytiahni, káž si pálenky dať,
zajedz si dač’, zapi a pôjdeme zbohom.
— Veď dakde zakapeme. — Nič! — rušaj, hrom po tom!
Kočiš, tak ako psíček, čo pána miluje,
keď pán vezme triesočku a hodí do vody —
aport! — chudák, ak’ besný v priepasť sa zahodí.
Zapriaha — okolo voza robiac obskakuje.
— Už je všetko hotové, vozík je na dvore.
Pán urodzenký, nech už si vysadnú hore. —
Vysadne hore. Ruší. Žiaden nepozerá
za naším mladým pánom, kadiaľ sa poberá,
nik na cestu mu nedá ani požehnania.
On to sám síc’ nežiada — ani nezaslúžil —
sám on pre seba toľko medzi stenami žil.
Teraz pokojne letí na krkov zlámania.
Už či dakde zakape, zamrzne ako klát —
veď ho nemá na svete žiaden oplakávať.
Dievčatám neurobil žiadne ešte sľuby —
ba on sám sa ľutovať samého neľúbi.
Zná, že čokoľvek urobí, tomu hraníc niet —
vo svet pokojne letí, či ožiť, či umrieť.
Jemu je všade jedno, do koho udrel hrom,
a predsa ho nezabil. — Už viacej nieto v tom
strachu, ba ani citu. Smelo hockde ide,
či už priam hneď do neba, či do pekla príde.
Veľmi sa on netrápi — čo jemu celý svet,
veď zná, že musí všade len rovnako trpieť.
Trpieť a žiť jeden bass, kto nechce mŕtvy byť.
Ak’ na stratenej varte musí vždy stáť a žiť —
a tá strašná varta do života brána,
do samého večera od samého rána.
Nepovedal ani len jedno — dobre sa maj —
mestu tomu, kde býval, tento náš mladý pán.
Ani sa nepremenil, keď povedal — hybaj! —
Zmrzlé to slovo vyšlo z jeho vnútorných rán.
Neznám, či v tom myslel, že preč sa poberá,
že sa lúči s tým mestom hádam už naveky,
možno dušou svojou dáky inší predmet merá,
aby z neho vyčerpal duši svojej lieky.
Alebo hádam na domov uprel svoj biedny zrak
a tichou domácnosťou dušu svoju hojí.
Ale nie. Zná, čo robí, keď o to nestojí.
Mesto mu chladný výjav, jeden podratý sak,
ktorý síce vždy ešte chce lapať ryby,
a nepozná, nepozná svoje vlastné chyby.
Ale čo sa na drobné potrhá kúštičky,
bohuprisám, nelapí ani len rybičky.
Čože ho má tak veľmi už interesovať,
prečo by mal za mestom on jedným banovať,
ktoré mu nič nedalo, v ktorom nič nevidel.
Ľahko nesie on domov na chrbte pomnenky
z toho mesta; dal by ich za sklenku pálenky
vďačne, aspoň by ľahšie vystúpiac ďalej šiel.
Nerád vidí mladý pán naničhodné pletky,
on pľuje na modely — bildungsetiketky.
A so zberbou sa nikdy veru on nebavil,
on by ako vlkolak okolie podávil.
Čo on videl, čo slyšal, s tým sa nepochváli,
on si veru ani s tým fajku nezapáli.
Čože videl, počul? Ľudí chodiť po uliciach
v červených, bielych, čiernych, sivých, žltých šatách,
otrhaných, randavých, pekne oblečených,
na štulách, na fiakroch, na márach vezených,
na ktorých, keď raz pozrieš, vyčítaš mi z očí,
že sa zem v hlave ich kolo chleba točí.
Čoby okolo slnca — to vravel Koperník —
ľudia len haraburdy samé vymýšľajú.
A tá myseľ sprevádza ich až do večnosti.
No — len pakujte, červy, nám z tejto časnosti!
Keby mal mor, hlad, zimu, oheň a jedu moc,
darmo by ste od Boha prosili o pomoc.
Sfúknul by vás ak’ vietor naničhodné smeti.
Nemôžem viac na prošte bezdušné hľadeti.
Čo počul tam? Sloboda! Sloboda! Nech žije —
Nech žije nám krajina! za tú srdce bije.
Čo za sloboda, keď sa ožerie, opije
a dakoho obkradne, lebo ho zabije?
Nám vtáčacia sloboda, nám sloboda svieti —
Ale čože, keď vtáčka hocajkto zastrelí?
Ale preč — nechcem viacej zberbu opisovať,
ťažko mne už ju trpieť, musím na tom prestať.
Mladý pán na všetko klial alebo napľuval,
čokoľvek podobného dakdy pred sebou mal.
Jeho nič netešilo, ba tie mestské steny,
nad nimi blesk mesiaca, hromobitné scény
a vtom hodín na veži bitie — najmilší hlas —
Jeho oko zbystrelo, vyjasnilo čelo,
pozrel milo a krotko, pritom hrdo, smelo —
už sa približuje pomaly súdny čas.
Ale už sme odišli od pána mladého,
ktorého sme na ceste už boli nechali,
dokiaľ sme tieto pletky povyrozprávali.
Už ho nenechávajme tak dlho samého.
Mladý pán zakrútený v bunde na vozíku,
pred ním Janči poháňa na vranom koníku
sediac. Pekné to kone, len tak vyskakujú,
okrúhle, jablčasté, pekné hrivy majú,
ako jelene dáke tak kalopirujú.
Vidno, že veru mnoho ovsa im dávajú.
Mladý pán rád koníčky, rád sa vozí na nich,
na štyroch derečistých, mocne cifrovaných.
Neľutuje obroku, aj v cifrách neskúpi,
mihne svojím bičíkom a tie hupy-cupy.
Dobre z mesta von vyšli. Sneh padá. Víchrica.
Na dve strelenia prejdú — nevidno viac šľaku.
Cestu celkom zadula besná metelica,
Janči, chudák, tu príde celkom do rozpaku:
či má ešte ďalej ísť, alebo či zastať.
Mladý pán káže ďalej vrané koníky hnať.
— Ďalej, Janči, nemeškaj, vydvihni bičíkom,
nech len tak zvoľna ide tým našim vraníkom.
Už cesty viac nevidno. Snežná to rovnina.
Kdeže sú už priekopy, kdeže je krevina…
Len kde-tu hruška stojí v snehu z poloviny.
Sneh veľký. Po ňom letia tak konské mršiny
ako pierko vtáčacie vo veľkej víchrici,
alebo lístok suchý v strašnej metelici,
takže sotvy bys’ poznal na snehu dáky šľak —
ako čo by ponadeň preletel dáky vták.
Vŕšok je. Pri ňom voda. — Bože! Sme stratení.
Už sme cestu stratili — viaznu koníčky nám,
parí sa z nich ak’ z pece — vietor neskrotený
duje, nedá pozerať — sneh metie. Beda nám!
Pred nami nič nevidno, bo skapala cesta,
nazadku už nevidno pr(ešporského) mesta.
Nevidíme viac našich — našu krajinečku —
našich dobrých priateľov, moju frajerečku.
Tu zamrznem na poli, už mi v ruky zima,
už sa mi všetko metie pred mýma očima.
Vietor ma chce zrútiť, ja nemám viac sily —
tu ma snehy na poli do hrobu vložili.
Janči sa z koňa zvalí. — Milostivý pane, —
povie. Viacej nemôže. Vozíček zastane.
Mladý pán len teraz vie, čo sa prihodilo,
bo dosiaľ v mysliach lietal, v snehách a vo vetrách.
Jeho mysli rozišli sa ako snežný prach,
tam po poliach, po horách mladého vodilo.
Mladý pán rád v chmárach je, keď je živlov hračka,
jeho duši je ľúba taká čarapačka,
preto on sa začasto v hrmavici stratí
a len keď zas ticho je, k sebe sa navráti.
— Nuž, čože to je, Janči? Vari si opitý?
Ale nie, veď málo pil. Nemôže tak býti.
Aj tak málo píjava pálenky, chudáčik.
Ľa! ľa! veď už ten mrzne, mrzne, neboráčik.
Schytí ho snehom takmer celkom zakrytého,
otrasie ho zo snehu — už je temer čierny.
Vyzlečie sa zo svojho mentieka drahého
a z bundy sobolovej, bo je sluha verný.
Zakrúti, ubabuší, vloží do vozíka —
a on štverne napraví, sadne na koníka.
— Čihi! vrané koníčky. — Zašvihá bičíkom.
To bolo do veľkého zľaknutia koníkom.
Strhnú sa — tak po snehu, ak’ po ľade letia
na šličurách. Okále veliké im svietia,
ušami vpred strihajú, chvostami šibajú
a rihocúc po poli širokom virgajú.
Prošte, poznajú pána, že sa v jeho rukách.
Jančimu nechceli ísť už ďalej v tých snehách.
Dobrý kôň pána vôľu svojho dobre cíti.
Keď ten len raz naň pozrie, do cvalu sa schytí
a hybaj v šíre pole ponad riečky, kriaky.
Tak letia, ak’ bys’ videl štyri čierne vtáky.
V čiernom dlhom kepeni mladý oblečený
ak’ dáky ľúty zver letí rozjarený,
oči sa mu ligocú, čelo sa (mu) blýska.
Vidno, že je to veru nie osoba nízka.
Kepeň vo vetre za ním ako chmára dáka,
vlasy, snehom zájdené ak’ bavlnka vtáka,
za ním vlajú vo vetre v čistej snežnej múke,
ak’ by držal všech živlov liace v svojej ruke.
Vetry za ním len letia chmárami sivými,
on už všetky pretiekol, on je pán nad nimi.
Popredku on sa ženie, on je ich plukovník,
on je vetrov direktor, on je černokňažník.
Jeho bič takty vetrom všetkým ukazuje,
za týmito taktami celý sbor tancuje
vetrov, krútiac divokej sa po svojej vôli,
vykrúcajúc vysoké topole po poli.
To je radosť, to je svet, to je živel jeho,
on nad toto neuzná v svete nič lepšieho.
Nemyslite si, páni, že preto letí tak,
aby ho nezachvátil ten fatálny fujak
a nepohrbil zavčas do hrobu bieleho,
a to ešte takého, takého mladého
v mieste takom, kde vietor sa samotný gúľa
a kde len sa vlčisko dakedy zatúla.
To nie, na to nemyslí, on inakšie cíti,
ak’ vy. Nemôže, kde vám, jemu dobre býti.
On je človek samotný, robí si po vôli,
raduje sa, keď môže tancovať po poli.
Jemu pole široké je ako nevesta,
nie aby on utekal z takéhoto miesta.
A potom aby ešte od smrti utekal —?
On ešte veru dosiaľ o tom dušou neznal,
ani si nepomyslel, vie, že to bláznivosť.
Potom je nie tak slabý, má on v sebe mocnosť.
Na smrť on nepozerá nikdy v svojom živote,
bo on je v ustavičnej v deň i noc robote.
Jemu napnutosť mysli vytiahne smrť z hlavy,
jeho, ako ho poznám, nemučí hrob tmavý.
On pred smrťou až posiaľ nikdy neutekal,
ani sa on pred smrťou, ak’ druhí, neľakal,
lebo zná, že pred smrťou žiaden neutečie,
zná, že smrť i z diery skrytého vyvlečie.
A zná, ako to v našej hovoria krajine,
že čo komu súdené, toho on neminie.
Nuž, teda, mi prepáč, úprimná publika,
že sa ti tu mieša táto rétorika
moja, kde zastávam víťaza našeho,
lebo ináče bys’ ho neznala celého.
Kto je inakší, ten ver’ inakšie súdi —
musíme znať, pre akých my píšeme ľudí.
. . . . . . . . . . . . . . . . . . .
Jaj mne — od biedy utekám,
väčšia pred mnou stojí.
Mám ranu veľkú. Sám Boh zná,
či sa mi zahojí.
Hlava sa mi veľmi búri,
srdce mi krváca —
Taká je každému veru
na tom svete pláca.
Šťastný ten, čo sa nezrodil,
tomu žalosti niet,
šťastný, bo aspoň nevidel,
nehľadel na ten svet.
Bo čo svet je? čo sú skutky?
hriechu hriech, klamu klam,
jedno mravisko — na všetko
jeden židovský krám.
Pustý kostol, v ktorom niet viac
oltáru svätého,
kde zbojník ľúty preháňa
nožom nevinného.
Kde organ, nosia sa vrabce
a mačky na chôrach,
na lavičky kury sedajú —
mach rastie po múrach.
Po svete takomto chodiť —
beda, beda, beda —!
Za horami, za vŕškami,
kde slnce zapadá,
tam oheň posvätný v chráme
božom sa rozkladá.
Tam vestálky svetlo pestia,
nad nimi stojí kňaz.
Všetkých dovedna spojuje
svetla božia reťaz.
Kňaz tichý to, bohabojný.
Láska je tvár jeho —
prezrieť cez ňu pokoj boží
života večného.
Kňaz tichý — pozri na neho —
vidíš pokoj boží;
pred kňazom každá neprávosť
svoje rúcho zloží.
A prichádza k ohňu tomu
na žertvu, na obeť,
dušiam dobrým slnce horí
a čistej lásky svet.
Mladý pán, hoc’ jemu je nič
na svete milého,
hoc’ jeho už rovnodušnosť
zajala celého
a žije tak medzi ľuďmi,
ak’ by viacej nežil,
predsa vždy za podobnými
on výjavy túžil,
bo v tých fakliach on nevidel
chátru — pospolitosť,
v tých fakliach je život večný,
nebeská nadšenosť.
To sviece sú, to sú fakle
od svetla večného.
Hrom udrel ohňom večným
do stĺpa jedného.
Oheň ten vždy viacej horí,
v horách sa rozháňa,
vietor tichý ho rozdúva,
duch sveta poháňa.
Poháňa ho, poháňa ho,
kde orly lietajú,
poháňa ho, poháňa ho
k veľkému Dunaju.
Za Dunajom chalupečka,
chalupečka biedna,
na nej sedí lastovička,
lastovička jedna.
Sedí, sedí osamelá,
druhé preč leteli.
Tie spievajú, ona plače
noc celú, deň celý.
Čo mňa je do lastovičky,
prečže, preč neletí,
moje srdce opútané,
mne slnce nesvieti.
Slnce zašlo na východe,
len zrazu skapalo.
Ani dobre len nevyšlo
a už dokonalo.
Mladé srdce — ah, škoda ho —
načo je stvorené,
keď prv, ak’ by cítiť mohlo,
je mrazom zmarené.
Nešťastný mráz — planí ľudia,
to sú veľké mrazy.
Maj, čo chceš, a kamsi-tamsi
druhý ti pokazí.
Zasej, zasej zahradenku,
pohrabú ti kury.
Miluj, miluj dievčinenku,
vezme ti ju druhý.
Pustina snehová, vetry zadúvajú,
Pane Bože večný, kdeže to cengajú!
Pomaly vyzváňa, zarmucuje sluch môj,
čo to má nastúpiť, ty milý Bože môj!
Jaj, Janko! zabol som — idem ho opáčiť,
Janíčko, ak’ sa máš? musíš mi prepáčiť!
Mne na koni teplo v chatrnom kepeni -
ale ty vyzeráš dáky premenený.
Janíčko, var’ si zaspal? Vstaň kone poháňať!
Už samému mi smutno, budeme rozprávať.
Večer je, večer smutno obyčajne býva,
keď sa pri tme žiaden hlas ľudský neozýva.
Aj kone už zmrzeli tuhého vozníka.
Vstávaj, Janko, horeká! Sadaj na koníka!
Janko! veď je ak’ kosť celý zamrznutý,
tak dobre oblečený, tak dobre obutý.
Škoda! rád som ho videl, bol mi veľmi milý.
Nie to preto, že mi slúžil z celej svojej sily,
ale dačo vnútornô vídaval som ja v ňom.
Bol to tichý, sedliacky, dobrej dušičky dom,
v ktorom dobre posedieť pri komínku padá,
keď stará pani matka rozprávku vykladá.
Celkom ako hus biely — milá mi tvár jeho.
Šuhaj prehŕňa vlasy paholka zmrzlého.
Ako, hľa, na mňa hľadí… V tom zraku sladký raj
akoby mi povedal: Dobre sa, môj pán, maj.
Slúžil som ti počestne, verne od maličky,
opatroval som verne tie tvoje koníčky.
Povedz mojim rodičom, že som v cudzom kraji
Bohu dušu poručil, pri tichom Dunaji.
Nie v izbe, nie v komore, ani nie v posteli,
ale že v snehách, vetrách na širokom poli. —
— Odokryje ho z bundy, z kožucha drahého,
vidí ho zdurený pred sebou celého.
Jedna ruka pri srdci — môž chcel si ju zohriať,
a v nej seno! nie — stužka! čo to má znamenať!
Stužka zelená — a to pri srdci v ručičke.
Či si chcel rozzelenať svoje vnútornosti
a potechu položiť na svojej dušičke,
keď bledosť ho zrážala bez všetkej ľútosti?
Či tá stužtička bola dáka hadia sila
a dobrého mládenca náhle zadusila!
Ale žije tá stužtička taká ľúba oku,
ak’ tá rybka zelená v peniacom potoku.
Ako vietor ju troška trošička pohýna,
dáko sa moje srdce nad ňou triasť začína.
Milé je to trasenie od sladkého žiaľu,
ako keď slávik vyjde na vysokú skalu
podvečer, keď dennička vychádza blyštiaca,
a ten spieva žalostne, hľadiac do mesiaca.
Ten biely — tá zelená, oba sú kvet jeden,
ten tichý — tá nevinná, večne sa spojili:
dušu peknú v náruč vzal tichý, radostný sen.
Do raja chce — kvet hosťa zadržať sa silí.
Ale kvetu nemožno, ovädnul docela —
a dušičku pokojnú schytili anjelia.
. . . . . . . . . . . . . . . . . . .
Mladý pán smutne hľadí, ale čo má robiť?
Či si s tým dač’ pomôže! Už musí len tak byť.
Janík zmrznul. Čo povie on, keď príde mati?
Keď starostlive oňho bude sa pýtati?
Čo on povie otcovi? Čo sestričkám, bratom,
čo ho všade v sladunkej spomienke nosili,
či pod pecou večierkom v zime pri kozubu,
či v sviatok na priedomí spolu besedili?
Čo povie on deťom, ktoré keď počujú,
že došiel, ak’ komáre vozík obletujú.
On im z cesty donáša pánov koláčiky,
keď je doma, nosieva im z hory vtáčiky
a robí im zábavky, keď už jar nastáva,
v jeseni im z opaska slivky, hrušky dáva,
v lete strukov natrhá, trúsi priehrstôčky,
a v zime im vykrojí z javora sánočky.
Čo on povie úbohej sedliackej rodine?
Čo susedom, mládencom, čo celej dedine,
ktorá rada videla Janka pokojného,
bo on často chodieval do chrámu božieho,
s ľuďmi sa nebíjaval, každému pokoj dal,
keď mu dakto do duše klial, on sa prežehnal…
Ale pokoj nebohým! — Tam už Váh preteká
a Tatra, moja túžba, dvíha sa horeká!
. . .
(Skrátený a opravený text podľa Přerovského sborníka)
[
1
]
R, Ps, prvý raz neúplne v Ňb (1938). Pod týmto názvom spojujeme tri texty: 1. text
               romantickej poviedky Janko, 2. text neoznačeného zlomku s baladou Pán v tŕní a 3.
               text zlomku, označený v pôvodnom rukopise nadpisom Žobrák. Tieto tri texty v druhom
               spracovaní nachádzame v Ps v osobitnom zošite. Prvý text Janko je v origináli na 11
               listoch formátu 19,5 x 24,5 s nadpisom (ceruzou) Janko, s podtitulom Jankova cesta v
               zátvorkách. V pravom rohu prvého listu je poznámka ceruzou „víber na cestu“. Rukopis
               je prvopisom, konceptom, prečiaraným na viacerých miestach. V pravopise užíva ešte
               „w“ namiesto „
v
“ z čoho sa dá usudzovať, že rukopis vznikol pred
               vyjdením almanachu Nitra, teda na konci roku 1843, alebo začiatkom roku 1844. Tento
               text odtlačil dr. St. Mečiar v Ňb pod názvom, ním samým vymysleným (Blúdeňja) a v
               pôvodnom pravopise. — Druhý text tvoria tri listy formátu 20,3 x 24,3. Začína sa
               veršom „Bau sa ma, bau, mau sa za čo, pohledu mojeho…“ a končí sa veršami: „A tam, ah
               tam, uwidíš moje ťemnje časi Ktorích kamaráťi (drusowia) boli (potom) len úžasi.“
               Tento text vyšiel prvý raz v mojej knihe o J. Kr., str. 149. — Tretí text Žobrák na
               jednom preloženom liste, na štyroch štvrtkách je konceptom, súvisiacim s textom
               Výlomkov z Jánošíka v Ps. Obsahuje totiž jeho začiatok v koncepte. — Pretože v Ps sú
               tieto zlomky pod jedným nadpisom (Výlomky z Jánošíka), uvádzam ich tiež spolu ako
               celok, tematicky súvisiaci, pričom zachovávam ich osobitné nadpisy. Prepisovateľ v Ps
               mal pred sebou inú predlohu, ako sú spomenuté tri texty konceptu. Pretože text v Ps
               je text autorom dodaný a redigovaný, treba ho pokladať za vhodnejší pre definitívnu
               úpravu ako text v konceptoch. Výlomky z Jánošíka sa budú skladať: 1. z textu Janka
               podľa R a záver (94 veršov) podľa Ps; 2. z textu Žobrák, ktorý však je prepracovaný v
               Ps a dokončený; 3. z textu, ktorý obsahuje balada Pán v tŕní, ako starší koncept
               textu Žobrák. Druhý text prepisujeme úplne podľa R. Súvislosť všetkých troch textov
               som podrobnejšie vyložil v knihe
Básnik Janko Kráľ a jeho Dráma
               sveta.
(T. Sv. M. 1948) a v závere knihy
Janko Kráľ, výlomky z
                  Jánošíka
(Bratislava, 1949). Tu uvádzam len toľko: Prvý text, báseň
               Janko, je lyricko-epická autoštylizácia básnika, ktorý uteká z mesta do hôr nájsť
               spasenie pre svoju zmučenú dušu. V snehu a víchrici mu zamrzne kočiš Janko. V jeho
               mŕtvej a nevinnej tvári vyčíta svoju doterajšiu poblúdenosť a nesvedomitosť, pojme ho
               súcit s ľudom a rozhodnutie hľadať niekde pod Tatrami zmysel svojej cesty.
Druhý text
v Ps sa začína tesne za predchádzajúcim záverom
               slovami: „Vitaj, drahý synak, jará šuhajina“. V ňom rozpráva žobrák o svojich
               zbojníckych rokoch, o svojej pomste proti pánom, ktorí mu zničili otca, mať i sestru,
               o svojom uväznení a súdení, o svojom úteku do hôr, o boji proti pánom v sedliackom
               povstaní na východnom Slovensku roku 1831, aby ešte pred smrťou odovzdal dedičstvo
               Jánošíkovo: dokončiť boj za oslobodenie ľudu z poddanstva a pomstiť krivdy, na ňom
               spáchané. Prvý text je teda hľadanie ideálu, cieľa životného, druhý text je jeho
               nájdením.
Tretí text
je len starším náčrtkom druhého a obsahuje
               úryvok zo života zbojníka, jeho poburovanie ľudu piesňami, jeho uväznenie, jeho reč a
               baladu Pán v tŕní, ktorú predniesol na svoju obhajobu, a jeho útek.
V Ps je poriadok týchto textov náhodilý a nezodpovedá správnej súvislosti. St.
               Mečiar v Ňb ho čiastočne napravil, ale jednako začal tieto „Vílomki z Janošjaka“, ako
               ich on píše, in medias res týmto veršom: „Matka z umu vinďená beží do stolice…“, hoci
               je zrejmé, že to nemôže byť začiatok. Je to len pokračovanie toho, čo rozpráva
               žobrák. Začiatok je v Ps až na 13. strane zošitu vo verši: „Vitaj, drahí sinak, jará
               šuhajina…“ Tento začiatok (celkom 62 veršov) Mečiar vynechal a tak neprispel k
               objasneniu súvislosti týchto úryvkov. Vynechal z nich i úryvok (94 veršov),
               začínajúci sa veršom: „Kepeň vo vetre za ňím ako chmára dáka…“, ktorý patrí k básni
               „Janko“ a je prepracovaním jeho textu z rukopisu pôvodného, z roku 1844.
Keďže týchto 94 veršov prepisujeme podľa Ps, podávame tu ich znenie v prvom náčrtu
               podľa R, ktorý je hodne obšírnejší. Podávame ho v dnešnom pravopise ako variant i
               preto, že v Ňb bol už podaný v štúrovskom pravopise:
Pustina široká — vetry zadúvajú.
Pane Bože večný, kdeže to cengajú?
Ak’ pomaly hučí, pomaly ozýva,
dušu dakým šlárom počerným zakrýva.
Hneďky lepšie hučí — potom sa zas stratí,
zase kamsi-tamsi horšie sa navráti,
obráža srdiečko, aj obráža sluch môj —
Čo to má nastúpiť na svete, Bože môj?
Čo sa má prihodiť? — Čo sa má stať so mnou?
Jaj, Janči — na voze. Idem ho opáčiť.
Chudáčik, zabudol som… musí mi prepáčiť.
Často tak býva so mnou… Ako sa, Janči, máš?
Či ti je už teplejšie? — Či sa už rozhrievaš?
Mne je na koni teplo bez kucky, kabáta,
mňa dáko nič nekasá táto zima ľúta.
Ten sa nič nepohýna — od snehu ako hus
biely je a pritom má zakrytú aj tvár kus.
Janíčko, var’ si zaspal? — Staň kone poháňať.
Už samému mi smutno, budeme rozprávať.
Večer je, večer smutno obyčajne býva,
keď sa žiaden hlas ľudský vôkol neozýva.
Aj kone už zmŕzali kočiša pánika —
vstávaj, Janči, horeká, sadni na koníka.
Ten nič… Čo so mnou robí? Var’ so mnou žartuje?
Nedbám, nech si len trošku so mnou požartuje.
Veď sa, chudák, narobí čo deň do sýtosti,
prečo by mu nepoprial malučkej radosti.
Alebo preds’ opáčim. — Ľaľa, vari zamdlil!
Ale taký studený, ako keby umrel.
Janči! — Veď je ako kosť celkom zamrznutý —
tak dobre oblečený, tak dobre obutý.
Škoda, rád som ho videl, bol mi veľmi milý —
nie preto, že mi slúžil z celej svojej sily,
ale dačo vnútornô vídaval som ja v ňom.
Bol to tichý, sedliacky, dobrej vdovičky dom,
v ktorom dobre posedieť pri komínku padá,
keď stará pani matka rozprávku vykladá.
Janči! — Ale ho pozriem. — Milá mi tvár jeho. —
Mladý prehŕňa vlasy bedára Jančiho,
ktorý už ako harink zmrzlý je, chudáčik.
Ako ešte vyzerá pekne, neboráčik…
Ako, hľa, na mňa hľadí — v tom zraku sladký raj —
akoby v ňom vravel mi: — Dobre sa, môj pán, maj.
Slúžil som ti počestne, verne od maličky,
opatroval som verne tie tvoje koníčky.
Povedz mojim rodičom, povedz, že som v cudzom kraji
moju dušu vypustil pri tichom Dunaji.
Nie v izbe, nie v kostole, ani nie v posteli,
ale že v snehách, vetrách na širokom poli.
— Ale tak ver’ pozerá, ako keď za živa.
Pozriem, či sa mu ruka leb’ noha nekýva,
lebo ktorý zrak ešte má dáko značenia,
ešte nevidno na ňom žiadneho zničenia,
lebo videl som živých v pohľadu a zraku,
ktorí sa podobali smrti večnej, mraku:
Nohy sa im kývali, ruky sa hojdali
a oči ako sviece v noci zahášali.
Odokryje ho z bundy, z mentieka pekného,
uvidí ho, zdurený, pred sebou celého.
Jedna ruka pri srdci, môž’ chcel si ju zohriať.
V nej dačo je zelené. — Čo to? — Či to seno?
Ale seno nie také, huncút moje meno,
to sa blyští, vyzerá krásnejšie nastokrát.
Stužtička to! — Bože môj, čo to má znamenať?
Ako si to mám teraz najlepšie vykladať?
Stužka zelená — a to pri srdci v ručičke.
Či si chcel rozzelenať svoje vnútornosti,
keď bledosť narážala bez všetkej ľútosti,
a potechu položiť na svojej dušičke.
Či tá stužtička bola dáka hadia sila
a dobrého mládenca náhle zadusila.
Ak na tú stužku bolo to spomínanie,
v ktorom viac nestávalo nikdy zmilovanie;
a jašter, ktorý čaká na svoj určený čas
a už priletí zase ako pekelný ďas —
vezmúc sa, rozježiac sa z celej svojej sily,
na belavé hrdielce stužku zakosíli
a stisne, nedajbože — to tiež robí Sultán —
veď má všeliake kumšty had, jašter a Satan.
Ale nie tak stužtička, taká ľúba oku
ak’ tá rybka zelená v peniacom potoku
pľuská — vietor ju trošku troštičku pohýna —
dáko srdce sa moje nad ňou triasť začína.
Milé je to trasenie od sladkého žiaľu,
ako keď slávik vyjde na vysokú skalu
podvečer, keď vychádza dennička blyštiaca,
a ten spieva žalostne, hľadiac do mesiaca.
Potom ten zrak spanilý, tichý, dobrý, milý,
akoby v ňom dušičky a anjeli žili…
A tá malá stužtička tiež taká spanilá,
odrážajúc sa trošku v svetle, farbou milá,
akoby sa tí dvaja vedno rozumeli.
Neverím, že by si tí vedno nevraveli.
Ten biely, tá zelená, iba sú kvet jeden,
v ktorom kvietku tichučkom prebýva sladký sen.
Kvet jeden — pekné telo a sen ten — dušička,
jej podoba je božská, jasná čistuštičká,
nevidno na nej škvrny, svieti ak’ dennica.
Nie je pre ňu zem viacej, tiaha ju horeká
moc magnesa božieho, niť jasne svietiaca,
ktorá z lona božieho ak’ dcérka vyteká.
Nechce s kvietkom sa lúčiť, chudinka, naveky,
ľúto je jej zanechať taký domček milý,
v ňom lampa ona blýska papršleky.
Tie letia — ona zdržať sa ich ešte silí,
ak’ keď sviečka dohára vo veľkej svetlici,
keď je ticho — tichučko ako v tej pivnici.
Tie papršleky voľne po stenách lietajú,
chcú sa už od čierneho knôta oslobodiť.
Ten sa silí — od neho sa silou trhajú.
V svetlici je tak tajne — začne i pusto byť,
až zrazu plameň zmizne tam hore — preč letí,
knôt sa kúštik červená a tak smutne svieti,
až nemôže sa zdržať od veľkej žalosti —
ziskrí, zdymí a skape vo veľkej rýchlosti.
Mladý pán smutno hľadí, ale čo má robiť —
či si s tým dačo spomôže — už musí len tak byť:
Janko zmrzol. — Čo povie on, keď príde mati,
keď ona o Janíčka bude sa pýtati.
Čo on povie sestričkám a bračekom jeho — otcovi,
ktorí už dávno myslia o brata svojeho.
A len si dačo jedia, lebo dačo pijú —:
Keby tu náš Janko bol! — Bože, kde je teraz?
On sa trápi, sužuje, trpí sneh, zimu, mráz —
kúrňavy, dážď, hlad, pot a všetko zlé ho bijú.
A my tuto pijeme, máločo robíme,
sečky si narežeme, za pecou sedíme.
Čože povie on deťom, ktoré, keď počujú,
že mladý z cesty prišiel, okolo vozíka
zbehnú sa. — Prosím, nech nás vypočujú,
kdeže majú toho ich, mladý pán, Janíka?
On nám svety donáša — hrušky, koláčiky.
Keď je doma, nosieva nám z hory stehlíky
a robí nám pílusy, keď už jar nastáva.
V jeseni z opaska nám slivky, hrušky dáva,
alebo v lete nám dá plnú kapsu strukov.
Zaspieva nám, keď ide tou zelenou lúkou,
lebo nám zagajduje v horičke, vo tieni…
Kdeže majú Janíka, náš pán urodzený?
My ho radi vidíme, bo nám on je milý,
my sme mu neraz ohňa do fajky nosili,
ba aj v hore zelenej, keď pásol koníky
a spal, my sme nad nimi držali bičíky. —
Čo on povie susedám, starým všem v dedine,
čo on povie úbohej sedliackej rodine,
ktorá rada videla Janka pokojného,
bo on často chodieval do chrámu božieho.
S ľuďmi sa nebíjaval, každému pokoj dal,
keď mu dakto do duše klial, on sa prežehnal…
Ale všetko nič — už noc — tamto sa Váh leje.
Vitaj, voda studená, vitaj, čistuštičká,
bystrá, rezká ty mojej krajinky studnička,
nad ktorou slnce svieti a nebo sa smeje.
V šírom poli hruška stojí, hruška, hruštička,
pod ňou vykvitá, prekvitá malá ružička.
Ruža, ruža — pekný kvet,
pod ňou šuhaj ako sveť —
v cudzom kraji, v cudzom kraji…
(Ale pokoj nebohým — tam už Váh preteká
a Tatra, moja túžba — — — —)
Noc minula, deň je krásny,
nebo čisté, svet je jasný,
(chmára) za chmárou zomiera —
Janík veselo pozerá.
Z tohto náčrtku vidno, že básnik skúšal rozličné závery a nebol si istý, či báseň
               zakončiť, a či pokračovať. Ale rozhodol sa pre pokračovanie, ako dokazuje záver podľa
               Ps a dokazuje to aj druhý náčrtok, v ktorom „mladý pán“ pokračuje vo svojich dumách a
               prechádza priamo na monológ Žobráka.
Druhý text, čiže nárčtok monológu Žobráka, podávame z rukopisu pravopisom
               pôvodným, keďže dosial nebol publikovaný:
Noc prešla, diwná noc, oprawdiví moj den,
Bo pred tím den bíwau len jeden tupí sen,
Ktorí sa deň po deň spjacemu zjawuje
A neožiwuje, ale usmrcuje.
Den nastau po noci a slnce wichazalo,
Tak ako wscházalo, srdce winášalo,
Abi popatrilo, keď už zrak dostalo,
Abi sa už slasťou ducha nadájalo.
Wišlo, popatrilo, horce zaplakalo:
Ah, či som wedelo, čo sa bolo stalo.
Poznalo som čudo u mojej k(raj)ini,
Ktorí sa preríwá do samej hlubini.
Pred ním kwetni mraznú, rjeki wisichajú,
Slnce, mesjac hasnú, hwjezdi prestáwajú,
Mesjacu a slnci bleski odberajú,
Bo škorpion a had jim prenikat nedajú.
Ta rana weliká celkom ma zbúrila,
Hnala ma do predu, jedom ma žiwila,
Učila ma hňewat a bíwať pobožním,
Šíp do mňa strčil a bi bíwau bezbožním,
Dala meč a berlu, dala mi bech nowí.
Dala streli, bleski ako Paromowi…
(Na druhej strane nasleduje:)
Žobrák
Vitaj, drahí sinak! z Tatranskjeho klina
chwalu hospodina
Dobre si na čas prišjeu
Dobre tu prichádzaš do Hor
Dobre tu prichádzaš, zlatí, drahí kveťe
Vidíš ma akí som celkom skaličení
A nepuojďe vše tak duša o palici
Nebuďem sa tackať vše tak s boka na bok
Už muoj rok sa končí, nečaká pohončí —
Pokladi Tatranskje sa široko známe
Pokladi Tatrjanske široko sa známe
Lakomec nad nimi roki rozum láme —
Ale ňemá klúče nespomuože graca —
Len nešťesťja kope a omrzlosť
(Na protipoloženej strane:)
Sadnú som sa prežehnau
Sadnú si prežehnau
Prežehnaus sadnú si pod buček zelení
Viďí Spasiťela v trpkom umučení.
Viďí Spasiťela nebeskje pavlače
Tu sa chírne klúče — moja tvár hrobova
Moja skalič
Janošjak mi ich shoďiu dolu so šibeňi
Abi ich opatruvau
Keď pozreu na Tatri na hájik zelení
Zbojňík čo je pri ňom
Spasiťel v prostrjedku na pravici kísi
(Na poslednej strane, oddelenej dvoma prázdnymi:)
…Ktorje som ja neznau od welkjeho žjalu
Do akjeho som pricházau zápalu
Ah zaspiewau chlapče tu jednu jedinu
S ktorou som precházau tú našu dedinu
Takto som spjewau po tom kraji celom
Welmi smutnú peseň w národe weselom.
Chodiu som s dedini na druhu dedinu
Wšade som zaspjewau ďe čo sa pridalo
Keď som spjewau každuo horce zaplakalo
I ten čo porúčau dušu hospodinu.
I tá čo w druhom misel wichodila
Na moju pesničku ešte raz ožila
A počula ešte Ariu jedinu
Po ktorej widala dušu hospodinu
Ah leťže tam duša tam teba wítajú
Weď sme mi chudobní tam náš nepúšťajú
Weď sme chudobní ničoho nemáme
Ničoho ničoho na tom šírom swete
Ničoho nemáme predsa sa neznáme
Newjeme na swete čo (sa) s nami pletje —
Tento posledný úryvok môže byť pokračovaním prvého, lebo je zložený tým istým
               veršom a má tiež písmeno
„w“
, kým druhý úryvok už píše
„v“
. Prvý a druhý je zrejme monológom žobráka-zbojníka,
               nástupcu Jánošíkovho v najstaršom koncepte, Žobrák je už druhým konceptom tejto témy,
               text v Ps je tretím a posledným spracovaním. Táto téma u Janka Kráľa nebola tvorená
               improvizačne, naopak, niekoľko ráz ju znovu začínal. Nakoniec dostala pevné črty
               jednak v postave „mládenca“, „mladého pána“ (autoštylizácia) a jeho romantických
               dumách, a jednak v postave „žobráka“, ktorý roznietil svojimi piesňami sedliacke
               povstanie na východnom Slovensku a splnil odkaz Jánošíkov — oslobodenie ľudu a
               pomstenie krívd, na ňom páchaných. Dej týchto zlomkov zostáva len nejasne načrtaný,
               lebo ho básnik podal v retrospektíve „žobráka“ po dvanástich rokoch. Rámec deja
               týchto zlomkov tvoria vlastne dva monológy, Janka a Žobráka, čiže básnika a
               povstalca, buriča.
Medzi mojím a Mečiarovým čítaním rukopisu sú viaceré rozdiely; hoci jeho čítanie
               bolo veľmi pozorné, jednako sú v ňom chyby. Uvádzam ako príklad len tieto:
Lebo sa mi zbudí
(Ňb 132) miesto
zbridí; ten,
               ten
(Ňb 132) miesto
tin-tin; wzletí
(Ňb 132) miesto
vyletí; ňeschití
(Ňb 133) miesto
nezrúti;
               prosťe
(Ňb 135, 138) miesto
prošte; ubatuší
(Ňb 138)
               miesto
ubabuší; husi sedajú
(Ňb 140) miesto
kury
                  sedajú; Pred každim každá Ňepráwosť
(Ňb 141) miesto
Pred
                  kňazom každá neprávosť; A ňje tak
(Ňb 141) miesto
A žije
               tak
(ako žiada i počet slabík);
Večer si rozprávame fajčiac o
                  barine
(Ňb 56) miesto
Večer si rozprávame, fajčiac, o
               Varíne
(to isté v Ňb na str. 61); vynechal slovo „na vilach“, ktoré
               neprečítal (Ňb 57);
po mestách luďí trava
(Ňb 58) miesto
po mestách jedom ľudí trávia.
Okrem toho upravujeme rozdielne
               interpunkciu a niekde odseky.

--- KAPITOLA 2 ---

II. Žobrák
Vitaj, drahý synak, jará šuhajina,
dobre tu prichádzaš do horného klina,
dobre ty prichádzaš, zlatý, drahý kvete,
nebudem ja dlho už chodiť po svete.
Vidíš ma, aký som celkom znivočený,
už duch môj so smrťou skoro sa ožení.
Nebudem sa tackať vše tak zboka nabok,
už môj rok sa končí a tvoj nastáva rok,
už môj rok sa končí, nechce stáť pohončí,
chladná chyce náruč, musím robiť poruč.
Poklady tatranské sú široko známe,
lakomec si na nich roky rozum láme.
Ale nemá kľúče, nespomôže graca,
len nepokoj kope zlatoiská práca.
Tu sa chýrne kľúče, moja tvár hrobová,
moja skaličenosť, moje trpké slová.
Janošiak ich zhodil, mrúc, dol zo šibeni,
keď pozrel na Tatry, na hájik zelený:
Ťarchová, Klenovec — svet sa trasie, ľaká —
aj, nezabúdajte vášho Janošiaka!
Ej, nezabúdajte, keď pomedzi bučky
nám vykukávali zlaté dni kukučky.
Ťažko je v ukrutnej prežívať krajine,
ej, nezabúdajte časy pri Varíne.
Ej, ktož’ by ťa zabol! veď som na moste stál,
keď si naše vŕšky naveky prežehnal,
ešte ako chlapec vari tri — päťletý,
ale si mi nevyšiel viac z mojej pamäti.
Povedám otcovi, povedám materi…
Tá ma ak’ kopova po pysku uderí:
Veru ťa zahluším — dneska štyroch ťali,
čo pod šibenicou hore zaplakali.
Čo jeden pošepne, to druhí vykričia
a potom len biedni vytrpia rodičia.
Daj im, Bože, slávu večnú — ľuďom pokoj!
Neraz ma vyťali pre ihračku na zboj —
a keď hajdúch zjačal po hlave udretý,
bol som dakoľko dní vo chlieve zapretý.
Ale to ani mak všetko nepomohlo,
čím srdce viac dráždi, tým sa viacej pohlo.
Keď som videl tvrdú panštinu, lapačku
a do samučkej smrti na dereši pračku,
stisla moje srdce ukrutná nevoľa,
vyšiel som za humno, hľadel som do poľa:
Ej, Janošiak čŕstvy, jarý a červený,
ani negazduje, ani sa nežení,
ale len popíja, na peci vylíha
a hľadí z komory ako vták do hory.
Padla tuhá zima — mrzli ľudia, statky
a už prichádzali veľkonočné sviatky.
Ešte sa na Váhu nikde ľad nezlomí,
vtedy stará hruška vyschla na priedomí.
Starého otca otec bol ju tam zasadil.
V ten rok doma môj ňaňka všetko bol poriadil
a vyjde ta do poľa kosiť ďatelinu
a vyženie si ta panskú zo škody koninu.
Dal by jej tam i zhynúť — ale čože tuší?
Kosí pokojne, spoza žita pán vybúši.
Bije, mláti a lomí, pravda, nie obrana,
a ešte ho po poli ak’ bujak naháňa.
Ňaňku v plachte doniesli, posteľ mu vystlali
a po Jáne do zeme v štvrtok pochovali.
Matka, z umu vyjdená, beží do stolice
a tam príde, chudinka, ešte do temnice.
Tí gordani prekliati bez Boha, svedomia,
ukrutne na dereši režú ju a lomia.
Mať naša, tá vyschla ak’ podťatá svrčina
a my sme za rodičmi plakali našima.
Ja som na tie bez seba celkom žiale ostal
a bol by hneď do sveta šíreho zutekal.
Ale mať umierajúc požehnala: Syn môj,
zomieram, za Haničku, kým sa nevydá, stoj.
Ani by v chladnej zemi pokoja nemala,
keby moja Hanička dáko zle sa mala.
Stoj pri nej ako parkan, kde kvet utešený.
Dobre sa maj, môj synček, drahý, potešený.
S nábožnosťou som slová vypočul matkine,
pobozkal zimné nohy a splakal v hlbine.
Listy povysychali, len pníky ostali,
rodičia preč odišli, siroty ostali —
rodičia preč odišli, ležia v chladnom hrobe,
dve siroty chodili plakávať v pokore.
Či sa večierok znížil, či na deň svitalo,
dvoje úbohých sirôt na hrobe plakalo.
Ja som lipky posadil, Hanka rutu siala,
ja som ich obrezával, ona polievala.
Lipky rástli vysokom a ruta hlbokom,
chránili nás od moru, hromu nad oblokom.
Ja lipku za klobúkom, Hanka v zádri nosí
rutu a za nebohých všia modlitba prosí.
V pondelok svätodušný Hanička von vyjde.
Popoludní ju čakám, kedyže už príde.
Veď uskočí v tretí deň, lapená, z kaštieľa —
a na západe slnca v záhrade umrela.
Mňa žiaľ veľký na posteľ ako smrť položí.
I prichádza ko mne sám vo sne Otec boží,
za jednu ruku otca, za druhú vedie mať:
Môj syn, ty si nešťastný, musí každý uznať.
Tvoje rany veliké nik už nezahojí,
iba sám. — Hoj si tedy, môže, čo chce, stojí.
Tu sú rodičia bledí, tu sestra splašená —
vydvihni oheň, vraždu na pomstu plemena.
Ja zdesený sa zbudím, porozumiem tomu,
vezmem, hlaveň a letím sám prosto do domu.
Zapálim krov, z lipky si a z ruty odčesnem
a všetko tak zanechám a svetom utečiem.
Ani dieťa nevinné pomstu neutíši —
čo len z mačky pochádza, bude chytať myši.
Stolice nastrašené spolu sa radili,
ako by nás do hrsti čím najskôr chytili.
Ale má zver viac umu, keď strelcu zastane,
ako kozy hneď sme tu, hneď na druhej strane,
hneď v doline, hneď v poli, hneď dakde horeká,
ako kozy na Tatrách, keď vidia človeka.
Nedaj nás dáko zlapať — dulujú hajdúsi
a družina vše väčšie napriek vraždy trúsi.
Stolice nastrašené zase sa radili,
akým spôsobom by nás, najmä mňa, chytili.
— Už celý rok lapáme, dostať nemôžeme
a vždy strašnejšie chýry o nich počujeme.
Zámky podobýjali, pánov povešali,
sedliakov pobúrili, hajdúchov zlapali.
A čo ešte úzkostné pri živote stene,
prídu hostia, — zakape ak’ mucha na stene. —
Týždeň po Veľkej noci písmo od stolice:
Že kto ma ale živkom dolapí a schyce,
čo by priam od môjho vykonalo sluhy,
dostane tisíc zlatých ak’ ktokoľvek druhý.
Večer som v surovine ľahnul si v pokoji,
a ráno ma poviažu tovarišia moji.
Večer si rozprávame, fajčiac, o Varíne,
a ráno ma v reťaziach vedú po dedine.
Večer sa ešte každé strachuje a ľaká,
a ráno ma po meste vedú ako vtáka.
Tovarišov tľapkajú pánovia zaťatých:
Dostaneš tisíc čertov, nieto tisíc zlatých.
Kúštik žinky na hrdlo, to bude odplata;
hlavu ste si odtrhli, netreba viac kata.
Uhádne i čert neraz, čo komu pripadá.
Ja ešte tu blúdim, tých zaškrtila zrada.
Pánovia do stolice hneď písmo písali,
že veru ma živého do rúk už dostali:
Nech hneď tridsať hajdúchov na kone vyskočí,
ako heslo doletí, že zver neuskočí.
Naskutku šli hajdúsi — kuticu obstali.
Noc. — Dvaja sú na stráži, druhí políhali.
Pán sto ráz stráž opáčil, odpočinku nemal,
a ja som sa urobil, akoby len driemal.
Stráž dobre opatrená — pozor — veľké putá.
Viac nemôže uskočiť nijak tá pokuta.
Zaspí. — Ja ak’ vlkolak na hajdúchov skočím,
zaškrtím, dom zapálim a vo tme uskočím.
Už sa ráno svitalo na hornej výšine,
keď som do Demänovskej sa spúšťal jaskyne.
Už slniečko na hole, vrchy, skaly sedá,
keď mi jedna veštica tie slová povedá:
Chlapiatko! inakšie ti už robiť prichodí.
Ty si vraždil tisícich, ale čo to škodí.
Vedz, že gordani tak sa ako dračia hlava:
Jednu zrúbeš, miesto nej druhých tisíc vstáva.
Obleč žobrácke šaty, vyjď slepý z jaskyne
a choď z dom v dom spievajúc po celej krajine.
Spievaj pesničky tiché, nevinné, pobožné,
vstúpia do seba duše slabé a bezbožné.
Tí samí, čo sa smiali, keď si bol lapený,
ponesú na vidlách smrť pánom, rozvzteklení.
Ti samí, čo ti frčky dávali po nose,
ponesú tisícami smrť pánom na kose.
— Ja slová vypočúvam, zhodím kroj v jaskyne
a chodím vyspevujúc po celej krajine.
Po Zvolene, po Nitre, po Šariši ktosi
pesničky vyspevuje, o almužnu prosí.
V tom prešpurskom, trnavskom, v tom rožňavskom meste
ktos’ pri husliach, pri speve vylíha na ceste.
Ľudia okolo neho sťab’ nasypal hrachu —
a ten spieva, vyhúda do žiaľu, do strachu.
Páni sa tiež stavujú a strnú zaťatí —
a ten spieva, vyhúda akoby najatý.
V Poľskej vzbura vypukne — ľud dudrať začína:
Ej, škoda ťa, Janošiak, ako buk chlapina.
Keby bol tu chlapina, Janošiak červený,
nechal by tak v dedine statky, deti, ženy.
Už horička sa v zeleň riasitú odela —
či by bolo vyletieť vo svet ako strela!
O Janošiaka sem-tam, už kliatba Liptova
ešte chlapa lepšieho ak’ Janošiak chová.
Ešte chlapec maličký, už vyvracal buky.
Len vy majte hotové na zber vaše ruky.
Ani sa nenazdáte, ľudia ubiedení,
keď vykvitne na horách ako kvet červený.
Už sa nebude snívať Uhorskej krajine,
keď zastanete pyšne zase pri Varíne.
Novina za novinou po krajine ide,
ľudia dobre to šípia, o čom tu vec ide.
Naľakaní zrhnú sa do Prešporka všetci,
že doklčú mačku, keď je ešte vo vreci.
Janošiaka doklčú, keď driemal v jaskyne,
spravia veľkú drahotu po celej krajine,
vyhlásia, že z Poľskej mor sa ku nám dostáva,
po dedinách, po mestách jedom, ľudí trávia.
Hynú ľudia ak’ muchy v Liptove, v Zemplíne,
zaplakal ľud sedliacky po meste, dedine,
hynú ľudia ak’ muchy v Nitre, Turci, Spiši.
Dosť sa v chrámoch namodlia a mor nič netíši.
Ale ký je to parom — mor dediny driape,
a v múranici ani jeden pán neskape.
Mor na všetkých je ľudí len rovnako smädný,
a tu nemrú iba len tí poddaní biedni.
Ale príde do pravdy vše, hoc pravda skúpa,
otcovia dávno zhnití z hrobov von vystúpia:
Potomci naši biedni, smrť vás radom pára,
ale to vás nebeský náš Otec neskára!
Gordani to prekliati, trest za chrbtom chodí,
lákajúc sa, jed hádžu do soli, do vody.
Načrite len, keď chcete, vody do pohára
a dajte psovi, či mu črevá nepopára.
A kto tak neskape, páni a doktori,
hoc’ je zdravý a čŕstvy, zvalia, že je chorý.
Živých hákami vlečú v hrob na vriace muky,
nejeden v hrobe zdravý hryzie svoje ruky,
nejedni sa pred Bohom doluká prestreli,
že prosia ponížene, či vskutku umreli.
Svetu žiadnym spôsobom to veriť nemôžu,
že prosia ponížene o to slávu božiu.
Ej, kdeže si, Janošiak? Ká skaza hromová,
že sa nevyredikáš už z toho Liptova!
My kričíme zdeľaka, a nik nás neslúcha.
Či si ako ten oplan vstúpil za hajdúcha?
— Nestal som sa oplanom, nestal sa hajdúchom,
ale keď som stál hore, tresli ma obuchom.
Nebolo dosť obucha, pásy zo mňa drali,
i tie hory skalnaté horce zaplakali.
Ja som vtedy obchodil v Šariši, Zemplíne,
vyskočím a zahvízdam ak’ valach v doline.
Po hroboch, po dedinách syčí krv spenená —
zahvízdam na smrť, vraždu na pomstu semena.
Židákov, Nemcov rúbu, do vody metajú,
zámky povypaľujú, do zniku rúcajú,
od Spiša do Zemplína pánov tnú na kusy
a zberba krvožerná vopred skáčuc brúsi.
Hromada krvožerná všetko tne, vyžína.
Ej, škoda ťa, Janošiak, červená chlapina!
Ja, ty, dvaja sperieme trebárs i celý svet.
Ej, škoda ťa, preškoda, že ťa v Liptove niet!
Počul to kráľ uhorský o svojej krajine:
Či sa nemusím hnevať na svinskej mršine!
Tí gordani polovic vykazili ľudu,
ktože ma bude platiť, skiaď vojaci budú?
Kto bude cesty robiť, kto trpieť odvážky?
Už ma i hlava bolí — to je do porážky.
Dal naskutku bubnovať, rozkázať vojakom,
aby išli pomáhať úbohým sedliakom.
Poslal ich ešte toľko do kraja horného,
aby tam nenechali ani len jedného.
Páni kráľa previedli — vojak tne, vyžína.
Ej, škoda ťa, Janošiak, červená chlapina!
Ja, ty, my dva sperieme trebárs i celý svet.
Ej, škoda ťa, preškoda, že ťa v Liptove niet!
Mohol by sám kráľ prísť, ak apríl vrtkavý —
a teraz nás vedú do Košíc, Rožňavy,
a teraz nás vedú na levočskú bránu…
Keby mal valašku tvoju neslýchanú!
Plačú bijacovské a smižanské ženy,
že sa im synovia, mužia obesení.
Plače Šariš, Gemer až hen do Zemplína,
plače a z tej zemi gordanov vyklína.
Mňa celkom rozstrieľali v pekelnej hodine,
stratil som obe nohy v nešťastnej bučine.
Hľadali ma štyri dni, odišli na piaty.
Čo ja mám teraz biedny človek započati?
Nohy sú rozstrieľané, bežať nedolejú
a do biednej dediny dolieznuť nesmejú.
Zaspím ako v oleji… Janošiak je tmavý
a za jeden celý rok ani muk nevraví.
Divím sa a vidím, po lakte bradatý,
ani slova nerečie — už je rok desiaty.
V jedenásty rok brada ak’ jabloň sa stane,
v dvanásty hlavu zdvihne a horeká vstane:
Syn môj, v boji božom si celkom zlomený,
viem, že ťa to dosť mrzí, žes’ obkaličený.
Nohy sú polámané, na jednom mieste seď.
Ale to nič nerobí. Ako žobrák nemý
schádzaj celé krajiny, plaziac sa po zemi,
vyberaj len samý, čo nemôžeš vyliať, jed.
Schádzaj vrchy, močiare, ani mak neposeď,
Obdrieš pásy a nohy, všetko telo svoje,
ja šuhaja ti vyšlem, poručíš mu tvoje.
Zbieraj jed, on ho schlípne ako dáko šteňa
a vyskočí ako had na vrahy semena.
Tvoja veľká potecha, človek do porazu,
bude dáviť a škrtiť, nosiac večnú skazu.
Nezastane ako ja iba pri Varíne,
ale ukáže sa celej Uhorskej krajine.
Vypočul som nábožne tie veliké slová.
Hľaď, ako z úst sa parí besnota drakova!
Nohy celkom zdrúzgané, hoc’ veliká skára.
vhryznul som sa ak’ pavúk, kde len aká škára.
Pi ten jed a nasycuj mäkké ústa svoje.
Ja ti toto porúčam, to dedičstvo tvoje.
Nech gamba ti očernie oči nabehnú,
že každý hnedky skape, koho ony šľahnú.
Tu je Boh, tu je otec, mať, sestra splašená —
vyzdvihni vraždu večnú na pomstu plemena.

--- KAPITOLA 3 ---

III. Zbojníkova balada
Ľud ma ctil a pánovia sa na mňa horšili,
ako na toho vlka, tak na mňa patrili,
ktorý hľadí na ovce každučičkú chvíľu.
Ja ale som sa nebál ani len tú byľu.
Dlho premyšľovali, čo by robiť mali,
ale neznám za viny, aké mi dávali.
Možno preto, pred nimi že som sa neklaňal
a že som na nich dáko satansky zazeral.
Keď ma k sebe volali, by som im zaspieval
o tom, ako k. . . .li, spieval som im, spieval.
Keď som im plnú kožu strachu, hrúzy nahnal,
nič som im nepovedal, a tak ich zanechal.
Tvoja pieseň je nožík, tvoj duch besná suka!
Za tebou nasleduje vražda, hrúza, muka.
Počkaj, mordár, dosť nám je, oh, veď ti my dáme!
Akýmže toho šelmu spôsobom zlapáme.
Vravia, že s diably drží. Belzebub — jeho brat!
Čokoľvek bude robiť, my ho musíme mať,
lebo hoc i ten jeden, vidíme ho len raz.
Všetky žily nám prejde jeden studený mráz.
Preč s ním! — Vše na to dáme. — Hajdúchov poslali,
by ma, ako len mohli, toľko dolámali.
A potom ma doniesli do slávnej stolice,
kde už na mňa čakajú hodné šibenice.
Stalo sa, muselo tak byť. Nohu mi zlomili,
ruky mi poviazali, hlavu skrvavili.
Ach, páni ma videli. Tých vďačne prijali
a každému pálenky po pol holbe dali.
Noc minula, deň minul, nastáva sédria!
Zbojník, už ti čítaná bude sentencia.
Mnoho sa ma spytujú, veľmi bičujú,
že by im všetko vyznal, ako na psa pľujú.
Sedliakov dali tiať, biť, pokiaľ nevyznali,
o čom oni na svete nikdy neslýchali.
Ja nemám rečí, páni, dám vám takú radu,
že miesto odpovedi poviem vám baladu:
. . . . . . . . . . . . . . . . . . . .
Stráňami od mesta chodník sa beleje.
Neviete, kto zrobil tu tie tri krupeje?
Čože to? čože to? či srnu zabili,
či zajačka v poli dakde podstrelili?
A šľaky sú svieže, ak’ by ich parobci,
keď zo zálet idú, nôžkami vybili.
Ej, parobci dobrí, či vy to neznáte?
Veď vy tam za rána často chodievate.
Za rána, za rána, za rána raníčka,
keď sa ani ešte nepohla rosička.
Za rána, za rána — ešte radšej v noci —
ktože mi povedať to z vás bude v moci?
Nekrváca srna, v diere sú zajačky,
chlapci doma nocou spali u mamičky
a psov ešte teraz len lovec zvoláva,
pán na poľovačku teraz ešte vstáva.
Stranami od mesta chodník sa beleje,
neviete, kto zrobil tam tie tri krupeje?
Od mesta na východ je pekná horička,
na Smrečany vedie belavá cestička.
Kde tráva zelená — je krvou zájdená,
kde svrčina — čo to je pre Hospodina!
Pod svrčinou studňa, tam sú tri krupeje,
veľké, mrzké, hrozné — krajíčkom plávajú,
ako vretenice v tráve sa skrývajú.
Každá z nich je kniha, v nej sa nebo smeje,
a každá je peklo, ktoré čert obýva,
by mohol zlapať, tam svoje siete skrýva.
Či nebo plakalo, hviezdy krvácali,
či oblaky ranné ako dážď padali,
či strigôň tej noci své siete založil
a mŕtvolu dakde lebo dieťa zlovil.
. . . . . . . . . . . . . . . . . . . .
Pán za rána ide, psi za ním behajú,
lovci mlčia, ani slova nedávajú.
Psi začnú po šľakoch štekať, zavýjati,
pán na šľaky začne čudne pozerati.
Lovci sa vrátili a psov nie viac slýchať.
Pán začne tesklive a preťažko dýchať.
Hlava sa mu múti, srdce to medené,
čo je ako väzňa nohy zapletené,
to ešte prechádza dáky cit hlboký.
Ale ťažký to cit — nie je to cit, to strach,
bo krv sa mu búri ako pred vetrom prach
a žily tak hučia ak’ na jar potoky.
Chce ďalej — no, nesmie — čože ho stavuje!
Chce kričať — no, nesmie — ktože mu zbraňuje!
Od strachu vtom vystrelí — a čo sa ozýva?
Ach, to sa ozýva, čo srdce prežíva.
Bo duša v tvrdosti ak’ nôž vyostrená,
bo duša ak’ šabľa v skalách zatupená,
tá duša, čo nezná, že je Boh, Duch svätý,
čo Kristus na dreve je kríža vypätý,
čo človek, čo je sluha a čo je jeho chrt.
Aspoň si to pripomnie, že ho prichlopí smrť,
že ho prichlopí smrť, ale už je pozde,
darmo ti je spievať v zime, milý drozde.
Vystrelil ešte raz — a aj tri krupeje
hrôza mu na mentiek jeho pyšný seje.
Ah, tie tri krupeje ako tri gombičky,
ako tri kačičky, ak’ tri šibeničky.
Ah, tie tri krupeje menia sa v ohavy,
každá ho pritíska, na prsiach mu dávi.
Zahodí ručnicu — z mentieka sa zvlieka,
mentiek mrští od seba a domov uteká.
Ako vietor beží, ak’ pes bez svedomia,
až doma sa hodí na zem bez vedomia.
Prichádza zase k sebe, vtedy dač’ sprašťalo,
že všetky na polici taniere zdrúzgalo,
ktoré echo do pustej temnice vydalo,
kde za tisíc rokov už nebol žiaden človek.
To echo tú pivnicu celkom preberalo
od kúta do kútika po najmenší prášek.
Nemalo kde utekať, druhý raz hučalo
a dieročku, kde by vyjsť, maličkú hľadalo.
Ale darmo, predarmo sú takéto lieky,
bude ono po múroch behať až naveky.
Nevraví viac, ale len ako had šuští,
nie dušu, nie dušu on, no čerta vypustí.
Ešte na samom konci hádže sa a spína.
Nech ťa povždy na toto večnosť upomína.
. . . . . . . . . . . . . . . . . . . .
Či to vlci takto vyjú?
Či žobrák mizerný plače?
Či dakoho kyjom bijú?
Či dakto po ihlách skáče?
Čuješ, mamo — strach ma chytá!
Čo je to? — Hana sa pýta.
Matka mlčí — teší dcéru.
I čo by to bolo veru?
Tie polnočné vetry hučia
a v jedline starej skučia.
Vetva vetvu silne bije,
odtiaľ ten hlas takto vyje.
Vietor s haluzami v boji,
moja dcéra, buď v pokoji.
Vietor studený veje
a strach na prsia seje.
Každý dych z prsú sa driapa
už zrobený, dačo lapá.
Hrúza, hrúza, strašný huk
a zubami štrk, štrk, štrk.
Mamo, či necítiš zmenu?
Či dakoho na smrť ženú?
Či sa dakto topí v riece?
Či sa v ohni ak’ had mece?
Čuješ, mamo! Strach mi nedá!
Kto to? Hana šepce bledá.
Matka mlčí, teší dcéru:
I čo by to bolo veru.
Spadli dažde na doline,
veľká rieka jakom plynie,
jakom plynie, hádže stromy.
Či čuješ, Hana, tie lomy?
Čuješ, ako luny perú
o breh a vše sebou berú.
Breh je s riekou v tuhom boji,
moja dievka, buď v pokoji.
Ach, nevyje vietor v lese,
prúd besný rieka nenesie.
Ha, chodníček, tam tŕniček,
tam je šípä, tam je kríček.
Šípä veľké, väčšie tŕnie,
čože sa tam v nich tak brnie?
V nich sa brnie, v nich sa moce,
plače a jačí divoce.
Vprostred tŕní pán je nahý,
hádže sa ak’ vretenica.
Mesiac na zdriapané ťahy
hrozne hľadí jeho líca.
Ach! beda, prebeda tomu,
jestli v svete beda komu.
Okolo zubov niet tela,
kosť na stehnách blyští biela,
kosť — kde i tam telo visí.
Ach, ktože, biedniče, kto si?
Ach, beda, prebeda tomu,
jestli v svete beda komu.
Tŕň vetrom sa voľným trasie,
tu i tam kus mäsa nesie.
Nahý jačí — híja, híja —
ach, Jezus, Jezus, Mária!
Na prsiach má tri krupeje,
ak’ hady, ak’ pijavice,
každá tisne ho velice
a prežiera jeho srdce.
. . . . . . . . . . . . . . .
Povedal som, čo som mal. Už nemám nič s vami.
Deste sa pred mojimi, vy biedni, strelami.
Deste sa vy a traste, bo triasť sa musíte,
už nad vami hrom hučí, blednite a mrite!
. . . . . . . . . . . . . . . . . . . .
Na tieto moje slová jedni popadali
a druhí od veľkého strachu zutekali.
Ale hrúzy neušli, bo za ich pätami
hrom rypol tak, ako dakde na vojne strelami.
Do toho domu už viac žiaden nepozerá.
Choď o poludní, ide, dobre nezomiera.
Dom spustnul, už si vietor pohráva s oknami
a o polnici strigôň tančí so strigami.
Čo so mnou nasleduje, pozri tam ten oblak,
ten hustý, čierny oblak, čo tam hore pláva.
Hneď sa skrýva, hneď redne, hneď mizne až na mak,
zase spoza druhých chmár ešte väčší vstáva.
Nemá žiadnej istoty, v tú chvíľu sa driape
labami ako medveď a potom zakape.
A tam, ach, tam uvidíš moje temné časy,
ktorých drusovia boli potom len úžasy.