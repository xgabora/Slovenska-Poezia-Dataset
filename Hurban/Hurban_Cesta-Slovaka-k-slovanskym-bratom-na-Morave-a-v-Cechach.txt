--- KAPITOLA 1 ---

I
Odchod — Spoločnosť cestujúcich — Viedenčan — Parný voz — Štefanský dóm —
                Viedeň — Erpetle
Bolo to dňa 2. júla 1839, keď som sa s niekoľkými svojimi priateľmi ľahkým krokom
            poberal bratislavskými ulicami do hostinca K zlatému slnku.
[
1
]
Všetko bolo ešte ponorené v tuhom spánku. Ráno bolo pošmúrne. V našom vnútri
            sa usádzala akási zádumčivosť, lebo sme išli pospolu, aby sme sa o krátku chvíľu
            rozlúčili. Práve bol koniec školského roku a my sme boli už skoro sami v Bratislave.
            Veľká je to sila, ktorá navzájom spútava mladíkov; v zápale vrúcnych myšlienok zabúdajú
            na prekážky, ktoré sa im na ceste hromadia a navršujú. A preto tým bôľnejšie je ich
            rozlúčenie; aj naše srdcia boli preplnené bôľom. V ostatných dňoch sme sa boli rozišli s
            mnohými vrúcnymi priateľmi a teraz aj nám nastávala hodina rozchodu. Preto zaujala
            clivosť moju myseľ i srdce a myseľ i srdce mojich priateľov. Došli sme k hostincu K
            zlatému slnku. Medzi rozličnou batožinou, batohmi, balíkmi atď., videl som aj svoj
            batôžtek, ktorý som si bol naplnený cestovnými potrebami predošlého dňa sem dopravil.
            Dostavníky (Stellwägen) stáli; hrnulo sa množstvo cestujúcich, z ktorých si každý
            zaujímal miesto, a o malú chvíľu bol dlhý rad dostavníkov preplnený cestujúcimi obojeho
            pohlavia. Už plieskali prední voziari (fiakristi) svojimi bičmi, už sa začal hýbať aj
            voz, na ktorom som ja sedel.
„Šťastne putuj, pozdrav západných Slovanov, píš nám,“ toto boli slová mojich
            priateľov, letiace za naším hrkotajúcim vozom. Urobil som klobúkom niekoľko poklôn a na
            dlhší čas som zmizol z očí mladým horlivým Slovákom. Náš voz bežal dlažbami Bratislavy,
            ktorá sa zobúdzala zo sna. Ale mňa čosi tak silne priťahovalo k tomuto milovanému mestu,
            že som začal vrúcne žialiť; boli to hlboké, zo všetkých spomienok vyvierajúce city. Veď
            k Bratislave (Prešporku) ma viažu tie najsvätejšie spomienky. V nej sa rozžala svieca,
            rozplápolala pochodeň môjho života.
[
2
]
Tu som uzrel hviezdy, ktoré ma povedú na búrlivom mori môjho života, tu som
            v zápale a nadšení mladých rokov pocítil blaženosť, ktorá mi bude osladzovať trpký
            kalich, čakajúci — tuším — na mňa a na všetkých, ktorí obraňujeme sväté dedičstvá
            národné.
Bratislava už zmizla mojim očiam, vŕšky sa pomaly strácali, zatiaľ čo som si skoro ani
            neuvedomil, že nie som sám vo voze. Ale čoskoro ma z môjho zadumania vytrhla
            zhovorčivosť jedného nášho spolucestujúceho. Bol z Viedne a patril medzi tých veselých
            bratov, ktorých žarty ustavične lietajú, ale nie sú vždy v súlade s vkusom a vzdelaným
            tónom. Usiloval sa zabaviť nás svojou výrečnosťou. K našej spoločnosti cestujúcich
            patrili dve slečinky, jedna pani a konečne mlčaním vynikajúci Nemec, ktorý na všetko, či
            bolo biele alebo čierne, prisviedčal hlavou.
Viedenčan nás bavil vyprávaním svojich dobrodružstiev a zo všetkého sa ukazovala jeho
            skúsenosť. Na svoju smelosť a nebojácnosť nám uviedol veľa príkladov a o ich
            pravdepodobnosti nás ubezpečil skutkom.
Keď sme totiž prišli na rakúske hranice, naskytla sa mu v Novej Vsi
[
3
]
príležitosť dokázať skutkom, čo nosil vo svojich zásadách. Úradníci na
            hraniciach bývajú niekedy pri plnení svojich povinností až grobianski. Zato však, keď —
            ako sa hovorí — natrafia na svojho, dostanú neraz nepríjemné frčky. Aj od nášho
            dobrodruha sa dopočuli niečo také, čo by od neskúseného cestujúceho neboli počuli. Stalo
            sa totiž, že jeho preukaz boli omylom poslali do Břeclavi (Lundenburg), preto mu kázali
            počkať. Preukaz mu mal ako viedenskému obyvateľovi slúžiť namiesto pasu, preto ak
            nechcel mať mrzutosti s viedenskou strážou, musel naň čakať, až sa vráti. Ale tu ukázal,
            čoho je schopný jeho jazyk. Úradníci stáli pokope a množstvo cestujúcich, ktorí
            zostúpili zo svojich vozov, tvorilo veľký zástup divákov; a ten, ktorý teraz mal
            hovoriť, hovoril. Svoju reč sprevádzal výrazmi i nevkusnými i smiešnymi, ale vždy čo
            najtrpkejšími. Nadával, hrešil, zlostil sa a vyhrážal bez prestania a bez ustania. Vinní
            úradníci to museli preglgnúť. A urazený Viedenčan si sadol na voz a neobávajúc sa ničoho
            išiel s nami ďalej na Viedeň.
Jeho čelo triumfovalo. Cestou sme dlho rozprávali o tom, aký ostražitý, smelý, prísny,
            ale aj zbehlý vo svojich právach musí byť človek, cestujúci po svete. „Nikde nepožiadať
            cudzie, ale vždy a všade brániť svoje,“ to bola zásada nášho spolucestujúceho.
„Veru, veru,“ prisviedčal som na to, dodávajúc v mysli svojej, povýšenej od osobnosti
            k všeobecnosti: Keby sme my Slováci neustupovali od svojej slovenskej reči, neboli by
            sme potupení a opustení, lebo národ, ktorý sám seba neopúšťa, nebýva opustený!
[
4
]
—
Nebo sa zaťahovalo a čiernosmutné oblaky hustli nad nami, až sa napokon celé nebo
            rozplakalo. A moje srdce plakalo úpenlivo, lebo myseľ sa mi zapodievala akýmsi tušením,
            že aj tam, kam sa uberám, kvíli môj národ. Onedlho sme už zbadali parný voz, ktorý bol
            pripravený nás prijať. Každý si sadol do svojej komôrky a čakali sme túžobne, najmä ja,
            ktorému to bolo čerstvou novinkou, na odlet obrovského, dlhočizného velikána. Naša
            spoločnosť sa však roztrhala, lebo panie a slečinky, hoci útlučké, predsa museli ísť do
            otvorených vozov na dážď a vietor. Čo robiť? Človek z núdze všeličo rád urobí. Ja som im
            nemohol pomôcť.
Ale tu som už nepotreboval nikoho na rozveselenie, lebo skvele ma zabávala moja myseľ,
            tvoriac si nové obrazy, myšlienky, idey. Parný voz sa začal hýbať a odrazu sa rozletel a
            hrmivým rachotom sa sťa strela rútil rozkošnými rovinami. O niekoľko chvíľ sme ušli aj
            živlom, lebo dažďom obťažené oblaky pozerali za nami rozbehnutými. Krajiny, mestá a
            dediny utekali a strácali sa, sťaby ich bol ktosi čarovnou mocou na iné premieňal. Áno,
            naozaj poznávam — myslel som si sám v sebe — že rozum nás vedie priamo k bohu, vynáša k
            nebeským výšinám.
[
5
]
Tu takú ohromnú ťarchu, taký dlhý rad vozov, také nesčíselné množstvo ľudí,
            také nesmierne veľké bremeno strhuje so sebou a schvacuje rýchlosťou vetra — biedna
            para. Hľa, tu máme rozumom uskutočnené tie staré rozprávky a povesti nášho slovenského
            ľudu o veľkej rýchlosti Šemíkov,
[
6
]
tátošov, čarodejníc atď. Božská idea rýchlosti zverená ľudskému rozumu je tu
            rozumom stelesnená.
Ako rozum lieta cez šírošíre priestranstvá priemyslu,
[
7
]
umení a vied a ustavične tvorí nové a nové svety vynálezov, tak parostroj,
            jeho plod a vynález, letel s nami rakúskym poľom a v mojej mysli budil nádejné myšlienky
            o mojom národe a človečenstve. Rýchle a s hrmotom sme preleteli Dunaj po dlhom moste,
            rozloženom nad ním, zastanúc pri samej Viedni.
A teraz som sa mal poberať do toho slávneho, aj pre nás Slovákov všakovak pamätného
            mesta Viedne. Boli tu na kope rozličné hlúčky ľudí, nádenníci, voziari, nosiči,
            uličníci, tuláci, diváci atď. Nosiči by ma boli bezmála umorili svojím ochotným
            vysluhovaním, vynukujúc sa mi až do omrzenia.
Ja som si však myslel: človek chce byť slobodný, a preto nech sa učí byť nezávislým
            všade. Kto si ani svoj cestovný batôžtek nevie odniesť na vlastnom pleci, ten je závislý
            aj od potulného nosiča. A tak teda podľa toho som si aj ja prehodil svoj batôžtek cez
            žiacke plece, silnejšie zatisol na hlavu biely klobúk, zavrtel po chlapsky dáždnikom — a
            uberal som sa viedenskými predmestiami do mesta, o ktorom moji krajania hovoria: Aj vo
            Viedni ľudia biedni! To je tu mundus in parvo
[
8
]
čiže malý svet! A ako sa človek vo svete ľahko pomýli, udrie, nenájde, čo
            hľadá, do všelikoho a všeličoho narazí, tak aj tu: ak človek nevie a nepozná isté cesty
            a priechody, veľmi ľahko zablúdi.
Ja som síce nezablúdil, ale svojich priateľov som nenašiel. I zašiel som do hostinca U
            capa, aby som aj viedenské jedlá ochutnal, keď už viedenské povetrie dýcham. Národa bolo
            všade plno, a tichosť ako v hrobe. Jeden sa díval do svojho pohára, iný na tanier, tretí
            fajčil a v kotúčoch dymu akoby na márnosť sveta zabúdal, štvrtý pozeral, piaty sa čosi s
            hostinským potajomky zhováral a tak ďalej. Hneď mi to padlo do očí. Toľko národa —
            myslel som si — a tak málo hovoru; zdá sa, akoby tí ľudia neboli spoločenské tvory.
Popoludní som si vyšiel trochu poobzerať sa po meste. Moja prvá cesta bola k dómu sv.
            Štefana. Správal som sa podľa veže, ktorá akoby mi odvšadiaľ dávala znamenie, až som sa
            ocitol pod ňou. Vstúpil som do veľkého nádherného kostola a moje vnútro naplnil svätý,
            vážny pocit. Obrovské pošmúrne klenby, do výšky velebne sa vypínajúce stĺpy, dlhé krížne
            i rovné chodby, rady umeleckou rukou vytvorených svätých, čisté a vkusné maľby so
            zábleskami novšieho vkusu v starej pošmúrnosti, všetko v podlhovastom tvare, gotický
            ráz, a napokon ten pokoj usadený so svätým tajomným nadšením — toto všetko sa odrazu
            zjaví pozorovateľovi a jeho duchu vtlačí bázeň a útechu. Najmä duch mladíka, navyknutý
            uvažovať o svojich najsvätejších nádejach v človečenstvo, často sa ľaká pred ťažkosťou a
            obťažnosťou, spojenou s ich uskutočnením, hoci zas preniknutý ich dôležitosťou, zapálený
            ich posvätnosťou, uchvátený ich nebeskou čistotou a spanilosťou — nadobúda sily a
            vytrvalosti. A keď potom na vlastné oči vidí takéto stopy tvorivej sily ľudského ducha,
            tým silnejšie sa utvrdí vo svojej viere a svätou radosťou zaplesá nad neporušeným imaním
            a dedičstvom človečenstva, lebo vidí, ako ľudský duch do mŕtvych múrov, bezcitného
            mramora, do chladného kovu život vdýchol. Tu z týchto mŕtvych stánkov žiarili na mňa
            živé lúče krásy a nevädnúcej sviežosti. A zle, ach, zle by to muselo vyzerať s
            človečenstvom, keby ono nevedelo živšie vtláčať večné božstvo ako tieto mŕtve veci! Tam
            — ako vravím — sa krásou a dôstojnosťou ukolísal duch môj v bázni a oslnil v úteche. Nie
            však v otrockej bázni, ale v bázni, ktorá vyviera z citov vzbudených nevídaným výjavom
            krásy, krásy, ktorej rozmanité tvary a čiastky, spojené do jedného celku, duch nevládze
            pojať odrazu. A útecha zas, vynášajúca môjho ducha von, von z týchto obmedzených
            obzorov, nebola útecha zmyslová, ale bola to útecha, aká sa vlieva do srdca z čistého
            uvedomenia duchovných predností vlastných a predností človečenstva. Tu v týchto stánkoch
            umenia a krásy človek vidí a presvedčuje sa, čoho je a môže byť schopný ľudský cit a
            rozum; lebo vidí, že ak vie a dokáže už do mŕtvych vecí vtlačiť znaky a ráz
            nesmrteľnosti, do časných vecí znaky a ráz večnosti a do pominuteľných nepominuteľnosti,
            tým trvácnejšie, tým dôstojnejšie dielo bude vedieť vytvoriť a vystavať z tej masy a
            látky, ktorú mu poskytuje človečenstvo. Tá láska je plná životnej sily a má schopnosť
            majstrovského vtláčania; jej sila a jej schopnosť žije s časom a prelieva sa z národa na
            národ, z pokolenia na pokolenie. A prídu, prídu v priebehu priaznivejších storočí
            umelci, ktorí do tej látky vtlačia podoby a postavy, majúce budúcim storočiam duchovne
            svietiť!
Svojím umením dokazuješ, človeče, že si povolaný k večnému životu! Ale nemysli si, ty
            plemeno sebecké, že máš podiel na tomto večnom dedičstve, „lebo kto rozsieva svojmu telu,
[
9
]
z tela bude žať porušenie! A len ten, kto rozsieva duchu, z ducha bude žať
            život večný“.
Tento obsah mala moja vrúcna modlitba, ktorú som vo svojej mysli a otvorenom srdci
            vysielal k nebesiam, keď som po prvý raz bol vo viedenskom dóme svätého Štefana.
Keď som sa vrátil a vyhľadal svojich priateľov,
[
10
]
strávil som krásne hodiny v milom uvažovaní a rozhovoroch o našich národných
            veciach a záležitostiach. Priateľstvo je anjelom života pre mladého človeka; toto
            priateľstvo však musí byť posvätené zápalom a nadšením za záujmy povýšené nad osobnosť.
            Kto nie si spriatelený so statočnými duchmi a s vrúcnymi srdcami tým istým cítením,
            živou vierou v silu človečenstva, vrelým a činným horlením za všetko, čo je pravdivé,
            dobré a krásne — nevieš, čo znamená priateľstvo! A ty, ktorý prežívaš dni mladosti bez
            takéhoto priateľstva, zavčasu zvetráš v povrchnosti a mĺkvote nečinného sveta.
Nasledujúce dni, totiž tretieho, štvrtého, piateho a šiesteho, som použil na
            prezeranie viedenských pamätností, sôch, záhrad, budov, kostolov, rozličných zbierok,
            samého mesta atď. Dôkladné opisy tohto všetkého sú poruke, a preto sa tým nebudem
            zapodievať a obmedzím sa len na niektoré poznámky.
Keď som chodil po meste a po viedenských predmestiach jednak sám, a jednak so známymi,
            všímal som si podlhovasté tváre, dlhé nosy a vycivené a vyblednuté postavy. A nemohol
            som si na to navyknúť, najmä nie na dlhé nosy, keďže som bol naučený pozerať do
            okrúhlych slovenských tvárí.
[
11
]
Po uliciach sa hmýri mnoho národa. Priznám sa, že medzi krásnou pleťou som
            nevidel a nenachádzal veľa krásy, okrem niekoľkých zriedkavých výnimiek — obyčajne pri
            cudzinkách. Aby som otvorene povedal, všetko mi pripadalo akési rozjedené a rozkošnícke,
            a veru som sa nemýlil! Presvedčil som sa a poznal, že tu je sídlo zmyselných rozkoší.
Hostince sú vždy preplnené, poriadok sa zachováva všade. Pre toho, kto bol vo Viedni,
            nie je síce toto nič nové, ale nejeden náš Slovák sa tomu začuduje, lebo v Uhorsku sú
            krčmy opravdivé kričmy!
[
12
]
Kto sa neučil rátať alebo je ostýchavý, toho chytráci rakúski čašníci (kelneri) ľahko
            ošmeknú a oplejú. Oni vedia totiž rátať obrátene, pokladajúc mnoho za málo. Krčmári a
            hostinskí milujú svoju národnú reč, lebo inou nerozprávajú, a o svojej vlasti hovoria,
            keď sa uhorského vína napijú a kuraciny najedia: Oesterreich is a Himmelreich.
[
13
]
Od našich hostinských a kaviarnikov sa teda líšia, lebo naši hosťom strúhajú
            komplimenty — hoc by to ako spotvorene a nemotorne vyzeralo — radšej v neprirodzenej im
            reči zle, než vo vlastnej slovenskej reči dobre a bez chýb. Preto počúvame výrazy, až sa
            musíme začervenať, ako môže človek na seba samého takú pohanu kydať. Veru, veru, milí
            hostinskí, múdrejšie spravíte, keď poviete len dve slová dobre po slovensky než tisíc
            hnusných poklonkov jachtavo a chybne po nemecky. Chvalabohu, že sa aspoň maďarčina tak
            nelepí na ústa našich hostinských, lebo potom by u nás bol už úplný bábel.
[
14
]
No nepochybujem, že naši celkom noví pomaďarčovatelia, zapodievajúc sa
            svetobornými, spasiteľnými, historicko-univerzálnymi ideami (lebo podľa akéhosi
            pliešovského maďarofüleša je maďarománia „eine universale Idee“),
[
15
]
prechovávajú aj tú nádej vo svojom vypasenom srdci, že o tri roky budú aj
            pastieri po maďarsky trúbiť, aj všetci uhorskí Slováci „jónapovať“.
Vo Viedni býva vyše 80.000, slovom osemdesiattisíc Slovanov,
[
16
]
z čoho je najviac Čechov. Slávia rozšírila svoje plemeno aj tu v tomto
            významnom európskom a svetovom meste. Viedeň, súc na hraniciach rozličných krajín, najmä
            slovanských, nemá pevný ráz; ako vplývajú do nej charaktery rôznorodých plemien a
            krajín, tak sa aj jej povaha podobá chaosu. Okolo centra milostivej rakúskej vlády sa
            tmolí množstvo a pestrá zmiešanina národností mnohorakých tvárí.
V tom nepevnom charaktere Viedne je veľká škvrna, ktorá sa nedá nijako zakryť, a to:
            veľké množstvo paškvilov na Čechov, ktoré tu vychádzajú na svetlo. Tie po nemecky písané
            knižočky sú dôkazom, ako tá takzvaná osvietenosť a vzdelanosť nemeckého ľudu vyhynula v
            tomto meste, zanechajúc po sebe iba smutné stopy národnej nenávisti. Ako ďaleko zasahuje
            táto streštenosť, dokazuje nasledujúca udalosť: Jedna z najchýrečnejších herečiek v
            istom viedenskom divadle sa nehanbila vystúpiť pred vzdelaným publikom s nemiestnym a
            iba zberbe odpustiteľným sarkazmom. Je všeobecne známe, že nádenníci a vôbec
            českomoravský chudobný ľud, ktorého je tu hojný počet, používa nemecké slovíčko
            Erdäppfeln (zemiaky, krumple, brambory, švábka) a mení ho na Erpetle. Spomínaná herečka
            sa teda hrala a žartovala s týmto pokazeným slovom pred verejnosťou — ako sa nazdávala —
            na potupenie Čechov. To je veru slabé umenie, a umelkyňa, ktorá svoju slávu hľadá v
            sprostom, len zberbe lichotiacom vtipkovaní a žartoch, ohromne sa mýli, lebo pľujúc na
            svätý chrám pravého umenia, sama špiní svoju nalíčenú tvár. Vzbudila, pravda, aj smiech,
            ale i potupný hvizdot a pískanie.
Čože by sme my mali hovoriť nie na nádenníkov a jednoduchý ľud, ale na nemeckých
            profesorov, novinárov, spisovateľov, slávnych historikov, ktorí nevedia svetoznáme,
            historické, literárne mená našich slovanských spisovateľov ani len napísať, nieto ešte
            vysloviť? Preto oni môžu písať: Kwutz namiesto Květy,
[
17
]
Cicka namiesto Žižka, Dombrowsky
[
18
]
(poľský hrdina) namiesto slovutného Dobrovského,
[
19
]
Palatzka
[
20
]
(čo znamená fľašku) namiesto Palacký;
[
21
]
oni smú v konverzačných slovníkoch
[
22
]
také chyby robiť, ako je tá, že slávny Kollár je zo Sedmohradska a pochádza
            zo slovanských predkov atď., že české a slovenské nárečie je v takom pomere ako spisovná
            nemčina k dánčine atď. atď. Oni to smú, tí učení, aj pri svojej sláve hovoriť, a náš
            biedny nádenník sa verejne na divadle vysmieva, že namiesto Erdäpfle povie erpetle!
Nuž nechcem to posúdiť, lebo by z toho zlý záver vyšiel; nech si to posúdi každý
            človek.
Konečne — Viedeň je v lete veľmi vyprázdnená, lebo skoro všetky panské rodiny
            trávievajú leto na vidieku. Preto je v lete Viedenčanov všade dosť, mávame ich aj v
            našich trenčianskych a piešťanských tepliciach
[
23
]
i v mnohých iných.
[
1
]
… K zlatému slnku
— prvotriedny hostinec v Bratislave (po
                    nemecky Zur Goldenen Sonne), ktorý stál na dnešnej Nálepkovej ulici (č. 30 —
                    32). Tam sa obyčajne zastavovali hostia z Viedne.
[
2
]
V nej sa rozžala svieca, rozplápolala pochodeň môjho
                        života.
Hurban sa národne prebudil až po príchode do Bratislavy
                    (1835), a to priamo zásluhou Ľudovíta Štúra, ktorý Hurbana získal pre prácu v
                    slovenskej študentskej Spoločnosti, a tým vlastne pre neskoršie národné
                    úsilia.
[
3
]
v Novej Vsi, v Devínskej Novej Vsi
— V tom čase sa
                    cestujúci z Bratislavy dopravovali dostavníkmi cez Devínsku Novú Ves do
                    Nemeckého Wagramu a tam nasadli na železnicu.
[
4
]
… národ, ktorý sám seba neopúšťa, nebýva opustený!
—
                    Autorom tohto hesla je Martin Hamuljak (1789 — 1859), ktorý ním ozdoboval ako
                    mottom štyri ročníky almanachu Zora, vydávaného v rokoch 1835 — 1840 v Budíne
                    Spolkom milovníkov reči a literatúry slovenskej (niekedy sa autorstvo tohto
                    hesla omylom pripisuje básnikovi Jánovi Hollému).
[
5
]
… rozum nás vedie priamo k bohu, vynáša k nebeským
                        výšinám
— Hurban v tomto čase vysoko hodnotil nové technické
                    objavy, priam ich zbožňoval, ako to vidno aj neskôr najmä pri návšteve
                    priemyselne rozvinutého Brna.
[
6
]
Šemík
— rýchly divotvorný kôň z českých národných
                    povestí
[
7
]
priemysel
— Hurban miestami používa tento termín pre
                    dnešný pojem techniky.
[
8
]
Mundus in parvo
(lat.) — svet v malom, alebo ako Hurban
                    hovorí: malý svet
[
9
]
… lebo kto rozsieva svojmu telu…
— citát z Nového zákona
                    (Pavol ku Gal. 5, 7 — 8)
[
10
]
Keď som sa vrátil a vyhľadal svojich priateľov…
— vo
                    Viedni žilo už aj v tom čase mnoho Slovanov a na tamojších vysokých školách
                    študovalo hodne slovenských študentov všetkých národností. Títo slovanskí
                    študenti vo Viedni sa združovali v úradne neschválených spoločnostiach. Preto je
                    pochopiteľné, že Hurban v cestopise po mene nespomína svojich priateľov, lebo
                    práve v čase, keď vychádzal tlačou Hurbanov cestopis, bolo rozvinuté policajné
                    vyšetrenie rozsiahlej podzemnej činnosti slovanských študentov vo Viedni. Okrem
                    toho stretol sa Hurban aj s Meglickým, Zachom a inými, ako o tom hovorí v
                    Dôvernej správe o ceste.
[
11
]
… všímal som si podlhovasté tváre… A nemohol som si na to navyknúť…
                        keďže som bol naučený pozerať do okrúhlych slovenských tvárí
— je
                    to ohlas Kollárovej Slávy dcery, a to zneliek 51 („co nám odňal Němec
dlouhotvárný
“) a 21 („Mnoho jsme si hlavu na tom
                    trudil, proč jsou slavské tváře
okrouhlé
, a ne tenké,
                    hrotné tříúhlé jako jiných…“).
[
12
]
krčmy-kričmy
— slovná hračka: miestnosti, kde sa
                    kričí
[
13
]
Oesterreich is a Himmelreich
(nem. viedenský dialekt) —
                    Rakúsko je nebeskou ríšou
[
14
]
Bábel
— babylonské mesto, v ktorom sa podľa biblických
                    histórií pomiatli ľudské jazyky. Bábel = zmiešanina jazykov.
[
15
]
… podľa akéhosi pliešovského maďarofüleša…
— Maďarofüleš
                    (maď.-slov. zmiešanina), maďarón, maďarofil. — Pliešovský maďarofüleš, iste
                    anonymný autor článku v Pesther Tagblatte, medziiným tvrdil, že v Pliešovciach
                    (obec pri Zvolene) sa dvesto detí za tri mesiace naučilo po maďarsky dobre
                    čítať, písať, ba aj hovoriť. Na tento článok reagoval Hurban vo svojom liste z
                    Bratislavy koncom januára 1840, uverejnenom v Květoch (1840, str. 87).
[
16
]
Vo Viedni býva vyše 80 000… Slovanov…
— Počet
                    obyvateľstva vo Viedni veľmi rýchle vzrastal. Kým roku 1800 mala Viedeň 231 050
                    obyvateľov, roku 1834 počet vzrástol na 345 253 a roku 1857 na 553 970, pričom
                    sa počítalo, že asi štvrtinu z celkového obyvateľstva tvorili Slovania, a najmä
                    Česi.
[
17
]
Květy
— český časopis, ktorý vychádzal nákladom J. H.
                    Pospíšila v Prahe od roku 1834
[
18
]
Dombrowsky
— správne Jan Henryk Dabrowski (1755 — 1818),
                    poľský generál, ktorý s poľskými jednotkami bojoval po boku Napoleona
[
19
]
Josef Dobrovský
(1753 — 1829) — slavista, zakladateľ
                    slovenskej porovnávacej jazykovedy a českého literárneho dejepisu
[
20
]
Palatzka
— správne: palaczk, „uherské slovo, jest
                    pozkaželé slovanské plosk, čili ploská sklenice“, ako vykladá Jiří Palkovič v
                    Tatranke (I, 1837, 4, str. 115).
[
21
]
František Palacký
(1798 — 1876) — známy historiograf
                    českého národa, autor Dějín národu českého a iných historických diel
[
22
]
… oni smú v konverzačných slovníkoch
— konkrétne v
                    Konversations-Lexikon der Gegenwart in vier Bänden, Leipzig, F. A. Brockhaus
                    1840 (Konverzačný slovník prítomnosti v štyroch zväzkoch, Lipsko, F. A.
                    Brockhaus 1840), kde sa doslova píše (zväzok III, str. 83 — 4), že Kollár,
                    „jeden z najznamenitejších českých básnikov, narodil sa roku 1793 v mestečku
                    Mošovce v Turčianskej stolici v Sedmohradsku. Jeho rodičia patrili k slovanskej
                    vetve Slovákov“. Domnievame sa, že Hurban myslí práve na tento slovník.
[
23
]
… v našich trenčianskych a piešťanských tepliciach…
—
                    teplice tu znamenajú kúpele všeobecne

--- KAPITOLA 2 ---

II
Príchod — Brno — Brnianky — Národnosť — Triedy národa — Maďarizmus,
                reprezentant slobody a protestantizmu — Fabriky — Vlastenci — Rajhrad — Dôkaz proti
                Slovanstvu — Otázky — Martyrologium Odonis — Etymológ — Pomník Dobrovského — Klácel
                — Filozofia
Aké to množstvo národa? Čo tie zástavky a šatky povievajúce oproti nám? Aký to
            sviatok, aká slávnosť?
Hľa, to sú zástupy zvedavých Brňanov, spanilých Brnianok a množstvo pospolitého ľudu
            na brnenských hradbách a na utešenom vŕšku Františkov.
[
24
]
Bucefalus
[
25
]
— meno nového parovozu — zastavil sa pri Brne. Bola to čerstvá novinka, lebo
            iba včera bola otvorená železnica.
[
26
]
My sme vo svojej komôrke vtedy sedeli, keď sa množstvo vystrojených Brnianok
            ponáhľalo pozrieť na nás, ako keby sme boli prišli z novoobjaveného sveta. „No,“ povedal
            môj priateľ a spolucestujúci, vysokoučený pán Mastiš,
[
27
]
„už sme pri Brne!“ Buď pozdravené, ty milé mesto moravské!
Buď pozdravené! Zišli sme z parného voza a poberali sme sa k hradbám. Bola odbila
            jedenásta hodina. Je to dobrý voziar ten Bucefalus, lebo o pol ôsmej sa hýbal z Viedne a
            ešte dávno pred obedom nás zložil pri Brne!
Čo mi prvé padlo do očí, boli pekné, krásne Brnianky s okrúhlymi tvárami a bystrými
            očami. Krása sa zbadá predovšetkým očami, nuž a komu nebesia dožičili zdravé oči, tomu
            sa nebude ani za hriech pokladať, ak svoj zrak uprie na anjelskú krásu. Keď sme sa
            pretisli cez početné zástupy divákov, išli sme si pohľadať poriadne ubytovanie. Rovno k
            Bielemu krížu, lebo o Bielom kríži sme boli počuli všeličo dobré. Pán hostinský nevie
            síce ani po slovensky ani po česky — ako nám sám povedal — ale iba po moravsky. Nuž
            dobre, veď sa dorozumieme. Bilo dvanásť hodín a my sme si v utešenej záhrade
            pochutnávali na znamenitých jedlách, hovejúc si v tôni košatých stromov a zelenej
            besiedky.
„Čudné je to predsa,“ uvažovali sme pri pohári vína a piva, „že je taký veľký rozdiel
            medzi Brniankami a Viedenčankami, Slovankami a Nemkami. Tu v Brne sme sotva pár ulicami
            prešli, a koľko krásy a bystrosti videli tu naše oči!“
„Neb tak přehluboce vtlačila znaky Sláva Slavenkám, místo že je vymazat nikde nemůže
            ni čas.“
[
28
]
Veru, krásna pleť je tu naozaj krásna; tváre sú utešenými odbleskami jasného slnka
            prirodzenej krásy, ktorá je vlastná celému Slovanstvu. Okrúhlosť, jarosť, bystrý zrak,
            čierne oči, gaštanové vlasy, výraz a dôstojnosť v celom správaní — všetko toto
            sústredené v našich Brniankach, tých spanilých dcérach chrabrého moravského kmeňa, robí
            nás pyšnými na ne. Pyšní sme na krásu našich sestier slovanských. Ale až sa všade a na
            všetkých stranách prebudí ich srdce k tej vyššej láske, k našej národnosti, materinskému
            jazyku, k tým pokladom národným, oslávime ich čistohlasnou strunou harfy vlasteneckej.
            Až potom spojíme lásku s úctou a vážnosťou k nim, lebo krásne sestry naše si zaslúžia
            roduverných bratov svojich. Ó, Brnianky naše, prebuďte sa všetky k životu národnému, a
            vaše radosti budú posvätené tou radosťou, ktorá vyviera z krištáľového prameňa slastí
            vlasteneckých!!
Po obede sme si išli obzerať Brno, o ktorého vonkajšku sa zmienim nižšie. Navštívili
            sme tunajších významných mužov, vlastencov a pánov. V nasledujúcich dňoch sme hlbšie
            nazreli aj do spoločenského života. Je tu vonkoncom inakší život ako vo Viedni,
            nekonečne sa líši podstata a charakter týchto dvoch miest. Ako Viedeň má ráz pompy,
            nádhery, ľahkosti a skvostnosti, tak v Brne vládne skôr vážnosť, usadlosť a melanchólia.
            Brno ako stred medzi Viedňou a Prahou spája v sebe ráz oboch týchto hlavných miest
            rakúskej ríše. Zdá sa, akoby o Brno zápasil od západu historický duch staroslávnej Prahy
            a od juhu hlučný prúd novších čias. A pretože sa teraz Brno prostredníctvom železnice
            stalo takmer predmestím Viedne, tuším sa poniektorí obávajú, že sa poviedenčí a že jeho
            živel prevládne živel slovanský. Je to však zbytočná obava; veď železnice nepatria k
            nijakej národnosti, ale sú plodom všetkých národností — človečenstva. Preto budú
            spojovať aj živly slovanské!
Čo sa týka našej národnosti, tá už aj v Brne zapustila korene. Najmä mestská trieda sa
            zo dňa na deň viac a viac prebúdza k národnému životu. Móda odnárodňovania ako móda
            pomaly zaniká a národ sa vracia k starým, prirodzeným, nemenným a čistým obyčajom.
Tu sa zas osvedčuje ten svetohistorický dôkaz, že národnosť má najhlbšie korene v
            srdciach meštianskej a roľníckej triedy; znaky národnosti: zvyky, obyčaje, jazyk a celá
            povaha národa sa chimérami času vytierajú najskôr zo sŕdc jeho vyšších, zámožnejších,
            vedúcich, sebeckých tried. Priemyselné, obchodnícke, remeselnícke a roľnícke triedy sú
            žriedlom a studnicou národno-spoločenského života, a teda bez nich národnosť nemôže
            jestvovať, len ak azda ideálne alebo skôr fantasticky. Nech sa teda pokrok národnosti
            nemeria podľa hlasu a kriku novín a časopisov, lebo v tých sa často otrepávajú iba
            osobné a pokútne útoky. Pokrok národnosti treba hľadať v pokroku priemyselných,
            obchodníckych, roľníckych atď. tried národa. A keď sa tieto svojím rozvážnym duchom
            prebudia k usvedomeniu a uvedomeniu svojej národnej bytosti, vtedy zajasáme nad
            rozkvitnutou slovanskou národnosťou. Obrátiac túto úvahu na priemyselníkov a vôbec na
            mešťanov brnenských, musíme vysloviť svoje želanie, aby sa šľachetní a slávni mešťania
            brnenskí prebudení všestranným duchom priemyslu, obchodu a remesla — prebúdzali zo dňa
            na deň viac a viac aj k slovanskej národnosti, k tomu svojmu uvedomeniu, pomocou ktorého
            uvidia sa v lone desiatich miliónov Čecho-Moravano-Slovákov, ba v lone stomiliónového
            národa slovanského. Na týchto dvoch cestách kvitne aj Brňanom krajšia budúcnosť. Bár by
            sme sa čím skôr aj z hľadiska materiálnych výhod mohli presvedčiť o horlivosti našich
            priemyselníkov! Lebo hneď a bez veľkých a dlhých úvah sa aj my priznáme k vyznaniu O’Connella,
[
29
]
ktorý chce svoje výdavky len do rúk írskych odvádzať.
Roľnícka trieda národa je tá konzervatívna trieda, u ktorej má prevahu cit pre
            minulosť. Duch akejsi jednoduchej blaženej idyličnosti, ovievajúcej jej myseľ a srdce,
            nedovoľuje preniknúť módnemu povetriu, povievajúcemu ráno, na poludnie a večer. Tento
            základný a charakteristický znak je síce na príčine, že táto trieda ťažko upúšťa aj od
            zlých a škodlivých zastaraných zvykov a obyčají, ale z druhej strany zas musíme priznať,
            že je to práve dobrá vlastnosť, lebo ňou sa bedlivo vystríha a varuje pred bláznivou
            módou odnárodňovania, nesprávneho zriekania sa svojej národnosti, veľkého
            bezcharakterného hanbenia sa za svoj jazyk a jeho potupovania. Táto najväčšia trieda v
            národe je tou skalou, nad ktorou sťa pary lietajú tie obrazotvorné fantómy
            odnárodňovania národov alebo amalgamovania
[
30
]
rôznorakých národov. A za takýmito myšlienkami idú obyčajne vyšší. Príčinou
            toho býva obyčajne neznalosť nižšieho, pospolitejšieho národného života. Keď kazateľ
            chce len jeden zvyk vykoreniť, musí na to vynakladať mnohé roky, ustavične horliť,
            napomínať, a predsa sa to zriedkakedy stáva pre neho bez veľkých prekážok a žalostných
            následkov. A čo sa stane, až ľud naozaj pocíti, že sa vyšší usilujú pripraviť ho o reč a
            jazyk, o zvyky, obyčaje, o život! Systém odnárodňovania je inpracticabilis
[
31
]
čiže neuskutočniteľný. A ak si niekto myslí, že národnosť môže prekvitať aj
            bez roľníkov, náramne sa mýli. Priemyselná a roľnícka trieda sú prameňom štátneho a
            národného života, a národnosť bez týchto tried bude majetkom iba novinárov, prepiatcov,
            škriblerov a tláchačov, ale nie samého národa.
Nuž a teraz už sit venia verbo!
[
32
]
Vy, ktorí hovoríte, že v Uhorsku je maďarská reč reprezentantom priemyslu,
            umenia, slobody, konštitučnosti, slovom celej blahodarnej národnosti, povedzte mi, z
            čích rúk idú kremnické dukáty, z čích štiavnické zlato? Povedzte, kto sú najslávnejší
            profesori, umelci, obchodníci? Kde je hrdinstvo, u koho zásluhy o vlasť, o náboženstvo,
            o slobody, o konštitúciu? Nechcem nikoho vytvárať z velebného chrámu národnosti a
            vlastenectva, no musím vyznať, že ak niekomu patria zásluhy o vlasť uhorskú, patria
            istotne aj nám Slovákom.
[
33
]
Že by však maďarčina bola reprezentantkou slobody, konštitučnosti, ba čo
            viac, protestantizmu, to môže prísť na um iba neznalcovi.
Veď protestantizmus prišiel do Uhorska z Nemecka cestou prekliesnenou Slovanmi, o čom
            sa môže z dejín poučiť, kto to ešte nevie. Ale už som sa aj tak ďalej dostal, ako to
            okruh cestopisu dovoľuje, a preto nemôžem o tom obšírnejšie hovoriť. Musím však
            podotknúť, že protestantizmus v Uhorsku rozsiali husiti, ktorí tu zakladali celé zbory a
            cirkvi, a vtedy sa Maďarom ani nesnívalo o protestantizme. Teda cestou prekliesnenou
            Slovákmi kráčal protestantizmus z Wittenbergu
[
34
]
a Zürichu
[
35
]
(zo Švajčiarska) do Uhorska. Ale preto ešte ani my nehovoríme a nehovoria
            ani Nemci, že by slovenčina alebo nemčina boli reprezentantkami protestantizmu v
            Uhorsku. Lebo to okrem toho akosi smiešne vyzerá, veď protestantizmus — ako nijaká
            vznešenejšia idea — netkvie v jazyku, a tým menej v jazyku takého národa, ktorý pracuje
            na zničení iných národností, aby sa sám na ich pleciach rozložil.
[
36
]
To je síce protestantizmus, ale aký? Je to protestantizmus slobody iných
            národností, znášanlivosti, živosti a slávy iných národov.
[
37
]
Ale aby som sa vrátil, kde som začal. Národnosť, ak má byť pravou národnosťou, musí
            byť imaním všetkých tried národa, iskrou prenikajúcou a zohrievajúcou celý národ.
            Maďarská národnosť u nás nepreniká celý národ — ale iba jednu triedu, pričom však nie je
            bez mnohých výnimiek. Ľud vôbec: obchodníci, remeselníci, kupci, umelci uchovávajú v
            sebe ešte úplne ten živel, v ktorom vyrástli. Ostatne uvidíme, či sa vyplní to pekné
            proroctvo, že „o desať rokov nebude ani chýru ani slychu o Slovanstve v Uhorsku“.
[
38
]
Ja myslím, že nie. A čo myslíš ty, vzácny čitateľ a spanilá čitateľka??!
Brnenskí mešťania sa vždy viac a viac prebúdzajú k slovanskej národnosti. Dôkazom toho
            je aj moravské brnenské divadlo.
[
39
]
Predvádzajú sa tu hry v česko-slovenskom nárečí
[
40
]
a mávajú mnoho poslucháčov a divákov. Mnoho — ako vravím — lebo je ešte veľa
            predsudkov, než by sme počet divákov moravského divadla mali a mohli merať podľa počtu
            obyvateľstva.
Dobrí priatelia, ktorých som tu našiel, zaviedli ma aj do tovární. Mladík, ktorý ide z
            netovárenskej a slabo priemyslovej krajiny do takého mesta, ako je Brno,
[
41
]
nachádza pre svojho ducha mnoho potravy. A poučnú knihu vidí aj v tom pre
            seba, okolo čoho mnohí chodia a ani si toho nevšimnú. Aká to činnosť v tých dielňach!
            Človek sa priam obzerá, či tu v tých mŕtvych, chladných nástrojoch nesídlia duchovia,
            pohybujúci a nútiaci ich do práce, ktorú vykonávajú bez všetkého reptania. Zrazu pútnik
            príde na prameň všetkého toho pohybovania a vidí, že chatrná para ženie a do pohybu
            uvádza celé poschodia a veľké siene plné nástrojov. Je to skvelé víťazstvo rozumu, veď
            tým sa prejavuje božská moc a sila v konečnom tvorovi, ktorý sa nazýva človek.
Bár by len srdce mali tí, ktorým parné stroje vyrábajú nesmierne bohatstvá, a snažili
            sa odstrániť zlo, čo sa práve z tovární rozlieva na spoločenský život.
[
42
]
Veď tu sa pracujúci ľud hrozne znemravňuje. V továrňach pracujú mužovia i
            ženy, dospelí i nedospelí, panny i mládenci, chlapci i dievčatá a všetci pracujú
            pospolu, rozhovory vedú pospolu. Niet tu ohľadu na cudné panny, nedospelých mladíkov a
            neskúsenú mládež vôbec; a neviazanosť denne donáša svoje smutné ovocie. Rodičia sú
            zákonom nútení posielať svoje dietky do školy; teraz však, ak dokážu, že chodia do
            továrne, zákon ich od toho oslobodzuje. A tak od detstva až do úplnej dospelosti, ak nie
            do smrti, pracuje človek za skromný peniaz a ponára svoje srdce do kalnej priepasti
            nemravnosti.
Tomuto neduhu by sa dalo odpomôcť, keby niektorí ľudomilní páni továrnici mali na to
            srdce a ducha. Musela by sa, pravda, skrotiť prílišná zištnosť a muselo by srdce konať.
            Nad týmto stavom som sa zarmútil; nie síce, aby som preklínal rozum, ktorý vynašiel
            parostroje, ako to, žiaľ, robia niektorí zadubenci, lebo viem, že ako rozum prišiel na
            takéto vynálezy, tak by pomohol aj tieto nešváry odstrániť, no zarmucoval som sa nad
            národom, ktorý tu tak hrozne trpí na duši a mysli svojej. Majiteľmi tunajších tovární sú
            Nemci, Holanďania a Slovania. Nechcem pochybovať o úprimnosti a dobrote srdca tamtých,
            no najmä títo poslední by mali byť za to, aby ich spolubratia v národe, ich spolublížni
            boli o niečo lepší, než sú stroje a mašiny továrenské.
Brno je veľmi priemyselné mesto. Jeho priemysel je znamenitý a stále sa rozvíja.
            Továrne sa ustavične stavajú a rozmnožujú. Tu vyrábaný tovar sa môže postaviť po boku
            ktoréhokoľvek zahraničného, ba vyniká nad mnohé cudzie. Súkno sa odtiaľto vyváža až do
            Indie. Najlepšie červené súkno vyrábané v tunajších továrňach sa nosí v Carihrade,
            Taliansku a iných cudzích krajinách. Červené čiapočky, v ktorých majú záľubu Turci, sa
            tu vyrábajú a zhotovujú. Obchod je v malom i vo veľkom čulý a výnosný.
K ozdobám Brna patrí Františkov, krásny to kopec z južnej strany mesta, ktorý
            poskytuje rozkošný výhľad na brnenské záhrady a je milou prechádzkou pre krásnu pleť.
[
43
]
Tu je pomník postavený cisárovi Františkovi roku 1819 na pamiatku parížskeho
            mieru, obelisk to jedenašesťdesiat stôp vysoký. Nie menej pôvabná je Lužanka, určená
            cisárom Jozefom II.
[
44
]
na verejné obveselenie a posadená stromovím, rovno obstrihaným podľa
            francúzskych pravidiel záhradníctva a krásy. Nad ňou sa pozorovateľovi otvára utešený
            výhľad na Brno.
Vo vnútri mesta je veľké námestie, na ktorom je hlavná strážnica a socha Panny Márie,
            Dominikánske námestie, minoritský kláštor s farským kostolom sv. Jána, dom krajinských úradov,
[
45
]
radnica s vysokou vežou, krásne divadlo atď. Toto sú hlavné vonkajšie ozdoby
            Brna.
Ale najzvláštnejšími ozdobami Brna sú tunajší páni vlastenci. Pokladám si a budem
            pokladať za šťastie, že som sa mohol s nimi zoznámiť. Veru mnoho radostí som tu zažil a
            boli to radosti nebeské. Tu som napospol prichádzal na vznešené myšlienky a idey, zo dňa
            na deň, z hodiny na hodinu, a to vždy viac a pevnejšie som sa presvedčoval, že idea
            čarovnou silou prenikla všetky prebudené srdcia slovanské. Do jedného stredu sa zbiehajú
            všetky city, všetky myšlienky a všetky vrúcne a úprimné želania vlastencov slovanských.
            Na rozličných stranách sa poznávame, lebo naša idea zreje od mnohých storočí; často ani
            sami nevieme o sebe, a predsa láskou horíme voči sebe, lebo tá istá idea najvyšších
            náročných cieľov sa jagá rovnako na východe i západe, na severe i juhu a kriesi
            omráčených duchov.
Vo vysokoučených a významných pánoch Klácelovi,
[
46
]
Ohéralovi
[
47
]
a Šemberovi
[
48
]
má novšia filozofia osobitných ctiteľov a pestovateľov. V novších časoch
            vzdelania a rozvoja prijímajú zapálenou mysľou časové idey a stojac na večnej postati
            zásad človečenstva, účinkujú mravnou silou a energiou na rozvoj slovanských prvkov.
Slovutný a vysokoučený pán Kynský,
[
49
]
bývalý profesor a teraz guberniálny translátor, u ktorého sme boli dlho na
            reči a ktorý nás milo a úctivo prijal, má utešenú knižnicu obohatenú najvzácnejšími
            dielami pre nás. Zriedkakde vo verejných, nehovorím v súkromných, knižniciach nájde
            Slovan, túžiaci po starožitnostiach, po milých literárnych pamiatkach z minulosti, po
            rukopisoch atď., také potešenie, ako som ja našiel, keď som prezeral knižnicu pána
            Kynského. Je tu veľké množstvo staročeských spisov, skoro všetky diela, Komenský v
            rozličných vydaniach, Biblie kralickej,
[
50
]
rukopis Biblie Pánovej zo 14. storočia písaný na pergamene atď. Plody a
            zjavy novšej česko-slovanskej literatúry, obrazy a podobizne slovanských mužov majú tu
            svoje náležité miesta. A sám pán Kynský je vážny a ctihodný starec, a horlivý, úprimný a
            láskavý Slovan. Poďte sem, vy chladní mládenci, učiť sa horlivosti od tohto starca, nad
            ktorého šedinami preletelo veľa búrok a v ktorého srdci sa nejeden boj zviedol. Veru
            mocná musí byť idea Slovanstva, keď uchvacuje nielen mládež a mužov, ale zohrieva aj
            myseľ ľudí zoslabnutých a starobou sklonených. Ó, ty večná sila našej idey, dajže, aby
            som aj ja žil i skonával, bojoval i víťazil a umieral v tvojom plameni!!
Vysokoučený a významný pán profesor Jodl,
[
51
]
muž mnohostranne vzdelaný a osvietený, spolu s mnohými inými pánmi
            vlastencami čestného mena mnoho účinkujú a prispievajú na šírenie slovanskej národnosti.
Dňa 10. júla som sa zúčastnil na vyučovaní malých detí. Sem nás zavolal velebný a
            dvojctihodný pán Fulgens Süszer, ktorého láskavosťou sa stalo, že nás dnes vyviezli aj
            do Rajhradu.
[
52
]
O spôsobe vyučovania malých detí od dvoch do šiestich rokov pohovorím
            obšírnejšie, až keď prídeme do Prahy a obzrieme si metódy pána Svobodu.
[
53
]
O tejto škôlke len to poznamenávam, že veľká pilnosť, snaživosť, usilovnosť
            a bezpríkladná trpezlivosť jej pána učiteľa neprinášajú ovocie, aké by mohli donášať.
            Prvou a najhlavnejšou príčinou je to, že čisto moravské deti, ktorých je tu väčšina,
            cvičia sa a vyučujú v nemeckej reči. Videl som, ako sa úbohé detičky sužujú a namáhajú,
            len aby sa nezahanbili pred nemeckými alebo po nemecky hovoriacimi ostatnými deťmi.
            Druhou príčinou je to, že keď dietky po dosiahnutí šiesteho roku vyjdú odtiaľto, bývajú
            ponechané na seba alebo na rodičov a priateľov, ktorí už ďalej nemôžu alebo nechcú na ne
            vynakladať. Utešené semeno mravnosti a užitočných vedomostí zasiate do detského srdca v
            tejto škôlke musí teda uschnúť, lebo niet vyššej škôlky, ktorá by týchto maličkých
            žiakov brala do svojho lona a viedla ďalej.
Pre nás Slovákov musím poznamenať, že túto škôlku platí svetská vrchnosť, a tak
            rodičia nemajú výdavky na učiteľa.
Z tejto škôlky sme išli do augustiniánskeho kláštora,
[
55
]
kde nás úprimne a pohostinsky prijal spomínaný pán Süszer, horlivý a
            pracovitý Slovan z kmeňa moravského. V spoločnosti jeho a pána Ohérala sme išli do Rajhradu.
[
56
]
České vraníky leteli brnenskými ulicami a rovinou rozkošnej krajiny, až sa
            dohrnuli k rajhradskému kláštoru a veľkou bránou nás doviezli do dvora. Rajhrad je
            mestečko položené nad Švarcavou v utešenej krajine sťa uprostred raja. Krajina navôkol
            je krásne obtočená vrchmi, ktorej tade tečúca Švarcava dodáva nemálo pôvabu a
            romantičnosti. Tu je bohaté benediktínske opátstvo, ktoré založil ešte roku 1048 knieža
            Břetislav. Tu v pošmúrnych kláštorných stenách svietia utešené hviezdy našej národnosti.
            V tomto kláštore sme našli veľa, čo nás zaujímalo a dodávalo nám útechu a posilu. Kým
            nás zavolali na obed, rozprávali sme sa o všeličom, predovšetkým však o priemyselných
            pokrokoch. Toto je teraz všeobecná otázka, lebo práve otvorená železnica v mysliach
            vzdelancov budila rozličné námietky, úvahy a náhľady a tak motivovala prudké rozhovory a
            hádky.
Zaujímal ma filozofický duch pána Ohérala; jeho myseľ je vo vyjadrovaní náhľadov a
            zásad jasná. Pán Ohéral, vidiac ďaleko a hlboko, pohotove bránil aj v tejto otázke odbor
            a pokrok priemyslu, proti ktorému sa v našom hlučnom zhromaždení bolo zdvihlo niekoľko
            hlasov. Pri obede sa zaviedol rozhovor na naše slovenské záležitosti. Tu som musel
            odpovedať na otázky: ako je to so Slovákmi v Uhorsku a aké sú motívy, ktoré Maďarov
            pobádajú k vlastnému pohaneniu pred človečenstvom, keď násilne natískajú Slovákom svoju
            reč.
Obsah nášho rozhovoru bol asi tento: So Slovákmi v Uhorsku to nevyzerá veľmi dobre,
            ale ani veľmi zle. Smutná vec je to dosiaľ ešte u nás, že mnohí najmä zo šľachty sa od
            svojho slovenského národa odtrhujú a poddávajú sa maďarizmu. A zakladá sa to na
            predsudku, akoby šľachtické práva, sloboda aristokratickej sústavy a vyššia moc
            pochádzali od Maďarov a Slovákom boli iba dané. A medzi inými je ešte aj akýsi dôvod,
            ktorý znie: V Uhorsku bývame, uhorské víno pijeme, uhorský chlieb jeme, ergo buďme
            Maďarmi! Prvý dôvod, hoci by aj bol platný, ako nie je, nemožno uznať za správny v
            našich časoch rovnosti, keď sa práva národov už nerozhodujú päsťou a silou.
[
57
]
A nadto nadovšetko slovenskí zemania sú práve tak zemanmi ako uhorskí. Naša
            konštitúcia nerobí rozdiel medzi obyvateľmi, ona je prístreším zakrývajúcim všetky
            národy. A ak by sa slovenský národ mal vytvoriť zo zákonov, prečo sa potom donucuje k
            daniam predpísaným zákonmi? Dúfajme však, že naši nepriatelia poznajú pravdu a prestanú
            náš národ urážať a krivdiť mu.
Maďarizmus, pravda, už oddávna zúri proti Slovákom, majúc na svojej strane boháčov,
            zemanov, pánov a skvelú slávu spoločenskú a novinársku, predsa však nepozorujeme,
            chvalabohu, nijaké premeny v našom národe. Meštianska, obchodnícka a priemyselná trieda
            je dosiaľ tá istá, aká bola — nemecko-slovenská, roľnícka — slovenská, evanjelické i
            katolícke duchovenstvo je prebudené a prebúdza sa vždy viac k Slovanstvu, mládež je
            bezpríkladne horlivá v štúdiu histórie, v cvičení sa v materinskej reči a v antagonizme
            proti maďarománii. A v novších časoch mnohí aj zo šľachty dali najavo svoj cit a svojho
            ducha národného. A tak je nádej, že naša národnosť čoskoro dostane zástupcu aj na sneme.
[
58
]
Uhorský snem, pravda, stál na maďarizme, a bude na ňom stáť, kým sa
            neprebudí slovenská šľachta, lebo na ňom nemá hlas národ ako národ, ale iba šľachta
            predstavujúca národ. Pretože teda dosiaľ maďarizmu poddávajúca sa šľachta mala prevahu
            nad šľachtou priznávajúcou sa k slovenskému národu, bolo prirodzeným následkom, že aj
            maďarizmus mal na snemoch prevahu. Tuhým dorážaním Maďarov na Slovákov sa slovenská
            národnosť prebudila; čas nám ukáže, aké dieťa času sa zrodí z tohto silného boja.
Ale druhá pálčivejšia otázka je, aké sú to pohnútky, ktoré pobádajú Maďarov tak
            nespravodlivo si počínať a nakladať so Slovákmi. Sú to podnety dvojakého druhu; jedny,
            ktoré oni sami predkladajú, druhé, ktoré existujú v skutočnosti. K prvým patria tieto:
            Vlasť len tam môže prekvitať, kde je jeden jazyk, ergo v Uhorsku sa má maďarským jazykom
            všetko riadiť a správať, Uhorstvo na Maďarstvo čarovným spôsobom premieňať!
[
59
]
Rus príde s kančukou a bude nás chcieť podmaniť; Slováci sú mu naklonení, a
            preto ľahko cieľ dosiahne; aby to však nemohol urobiť, musíme štyri milióny Slovákov
            pomaďarčiť a tak ich ruskoslovanskému živlu odcudziť.
[
60
]
Konečne maďarizmus je plodom pravdy, víťazstvom rozumu a slobody, obrancom a
            strážcom slobody nielen našej uhorskej vlasti, ale celej Európy, ergo treba nám
            pomaďarčovať všetky nemaďarské národy v Uhorsku.
Toto sú dôvody a pohnútky, ktoré Maďari verejne predkladajú. Nebudem tu tieto dôvody
            vyvracať, len postavím na každý motív niekoľko otázok. Vzhľadom na prvý: Ak je pravda,
            že vlasť môže prekvitať iba uvedením jedného jazyka (???), ako sa dokáže, že tým jazykom
            musí byť maďarský, keď Maďari v našej vlasti sú počtom malí,
[
61
]
v reči chudobní a vo vzdelanosti zanedbaní? Na druhý dôvod: Kde je napísané,
            že Rus príde na našu krajinu kančukou? No osobitne treba dokázať, že Slováci sú
            naklonení Rusovi. Či neboli Slováci vždy verní a oddaní vlasti a svojmu kráľovi?
[
62
]
Nech nám Maďari odpovedia: Koho bola naša milostivá vláda prinútená prísne
            trestať za streštenosť, bohapustosť, bezuzdnosť a nepoddajnosť voči zákonom a kráľovi,
            nás a či Maďarov? Prečo teda Maďari chcú uviesť do podozrenia Slovákov, vždy verných
            vlasti a kráľovi? Kde majú príčiny pre svoje zradcovstvo?
Čo sa týka tretieho dôvodu, pýtame sa: Kto to kedy dokázal, že maďarizmus je plodom
            pravdy? A ako môže byť víťazstvom rozumu, keď potláča rozum, odoberajúc slovenskému
            národu jeho sväté dedičstvá? A potom, kde stráži alebo kedy strážil maďarizmus slobodu
            Európy? Či Maďari oslobodili Viedeň od Turkov a Európu od Tatárov alebo uhorskú vlasť v
            Sigeti od bezuzdnej moci Solimanovej?
[
63
]
[
64
]
A keby aj všetko to boli sami urobili a teraz sami pracovali na stožiari
            európskeho impéria, či sa preto dá ospravedlniť ich zabíjanie a kynoženie jazyka a kmeňa
            slovenského?
Ale toto sú iba náhodné výkvety, výrazy publicistov a novinárov, plášte na kabaly,
[
65
]
zákernosti a intrigy. Nám sú ich pravé ciele známe, lebo nimi narábajú dosť
            neprozreteľne. Ale o tom nebudem hovoriť. Slováci neodstúpia nikdy od svojej dedičnej
            vlády, ale ani od otcovského jazyka. Pod štítom konštitúcie a milostivého kráľa sa mocne
            vzoprú proti svojim nepriateľom. Maďarskú reč sa učili a aj naďalej sa budú učiť, hoci
            vyznávam, že tým násilným natískaním ju nejednému úprimnému Slovákovi zhnusili a
            zošklivili. Lebo láska sa nedá vynútiť, a kto si ju vynucuje a od niekoho násilne
            vymáha, dostáva za odmenu nenávisť a zošklivenie.
Pri obede sme si ešte porozprávali o rozličných veciach a nato sme išli pozrieť
            kláštornú knižnicu, v ktorej je chýrny rukopis, zvaný Martyrologium Odonis,
[
66
]
siahajúci do deviateho storočia. Písaný je cyrilikou.
Celá budova tohto chrámu a kláštora je postavená na močarisku, zahrabanom a zaváľanom
            veľkým množstvom dreva, ba azda celých hôr a lesov. Budova je utešená, veľkolepá a
            znútra ozdobená peknými maľbami.
Skvelú zábavu sme mali u pána V. Kříža, ktorý nás príjemne bavil a rozveseľoval
            svojimi piesňami a etymologickým dôvtipom. Jeho prostonárodné piesne sa spievajú na
            celom okolí. Pán Kříž vie veľmi pohotove odvodzovať cudzojazyčné slová z údajných
            slovanských kmeňov. Tu niečo ako príklad: huldigen
[
67
]
od hůl dáti, satira od zatýrati, tyran od týrati, lupus
[
68
]
od loupiti atď.
Rozlúčili sme sa s pohostinským rajhradským kláštorom a až podvečer sme sa vrátili do
            Brna. Zastavili sme sa však ešte na cintoríne, v ktorom odpočívajú kosti kedysi slávneho
            a vo večnej pamäti žiť majúceho patriarchu Čecho-Slovanov Dobrovského. Posvätné,
            žiaľno-milé pocity sa rozliali v mojich prsiach, keď sme ticho pristúpili k železnému
            pomníku, vystavenému nad jeho hrobom a ozdobenému primeranými nápismi. Slnko práve
            zapadalo, už sa iba jeho umierajúce lúče slabo a neiste opierali o návršie. Na cintoríne
            panovala hlboká tichosť, zdalo sa mi, že duchovia tu ležiacich sa mi prihovárajú,
            vyprávajúc mi o márnosti pozemských vecí, ktoré sotva rozkvitli, už odkvitajú, sotva
            vznikli, už zanikajú. Ale ja verím vo večne pohyblivý a kvitnúci život a pády
            jednotlivcov a dôkazy čerpané z behu častíc (atómov) nepodmelú moju skalopevnú,
            svetlopevnú vieru. Človek hynie ako čiastka, ale žije zas vo večne žijúcom celku. A ako
            čiastka, ktorá žila v ľudstve, má zanechať po sebe stopy, po ktorých budú kráčať
            nastupujúci jednotlivci, nezabúdajúc na neho. Aj Dobrovský tak žil, a ja som v
            spomienkach prebehol jeho skutky, jeho dni, ktoré on z tejto strany hrobu viedol a
            trávil. Všetci, čo sme tu stáli, stáli sme ticho, bez slova, sťa pošibnutí čarovným
            prútom, spočívali očami na pomníku veľkého muža. Bledé, dohasínajúce odblesky slnka na
            bledo zafarbili naše tváre a vrúcna slza, ktorá zrosila zraky a líca slovanských
            pútnikov, vyliala sa na hrob nikdy nezabudnuteľného vlastenca, Slovana a človeka.
Tohto večera som bol na dlhšom rozhovore s vysokoučeným pánom profesorom filozofie a
            naším milovaným básnikom Klácelom. A tu som mal šťastie a príležitosť poznať smer jeho
            bádavo-filozofického ducha. Už predtým som bol kdesi počul kohosi povedať: „Klácel je
            hegelián!“ Ale priznám sa, že to nemilo účinkovalo na mňa, lebo už predtým z Klácelových
            spisov som sa bol natoľko naučil poznať Klácela. A teraz som sa mal poučiť, že Klácel je
            hegelián, čiže pomiešaná osobnosť. Ja si veru neželám, aby naši veľkí mužovia boli
            Shakespearmi, Schillermi, Goethmi, Kantmi atď.! Formy, v ktorých sa vyvinul charakter, v
            akom vyzrel napríklad národ nemecký, anglický atď., nie sú už dobré pre Slovanov. My v
            umení i vo vede musíme mať Kollárov, Mladoňov,
[
69
]
Šafárikov,
[
70
]
Tomáškov
[
71
]
— čiže čistých Slovanov. Keď som však prišiel k pánu Klácelovi, videl som a
            presvedčil sa, že on nie je hegelián, hoci pozná počínanie, úsilie a snaženie tohto Berlínčana.
[
72
]
[
73
]
Ten mocný príval nemeckej filozofie teraz preteká mladým, osvieteným, ku
            všetkému vyššiemu prebudeným, básnicky a vrúcne život ponímajúcim duchom pána Klácela.
            Tie sväté ideály svietia a žiaria rôzno-plodnými formami filozofém
[
74
]
do jeho vznešenej duše. On učí čítať veľkú knihu ľudstva, v ktorej je
            zapísané dedičstvo človeka, poznamenaná moc božia, vyznačená sila idey, vymeraná púť
            ducha ľudského! V tom večnom celku vidí veľký slovanský národ a v neskazenom synovstve
            budí mocným hlasom lásku k nemu. Národnosťou otvára oči, aby v celku videli točiace sa
            čiastky. Pán Klácel, pozerajúc nahor, stojí na stanovisku, z ktorého bude môcť napísať a
            vyznačiť hranice národno-slovanskej filozofie. Číre špekulatívne bádanie a
            teoretizovanie, ktorým sa Nemci vyznačujú, nepostačuje na oblaženie národného života a
            na založenie národnej vedy Slovanov. Filozofovanie, ako hovorí sám slávny Fichte, má sa
            čo najviac vzťahovať na človeka; preto naša filozofia musí čerpať z charakteru, povahy a
            postati slovanskej, musí jej byť primeraná, aby tak mala blahodarnejšie dôsledky v našej
            histórii a praktickejší vplyv na život slovanský, ako mala nemecká filozofia na
            zlepšenie života nemeckého. Tam podľa môjho vedomia filozofia nezanechala nijaké
            praktické stopy, iba folianty hádok a systémov. A sám náš slovutný Klácel je tej mienky,
            aby sme si sami vytvorili svoje vlastné, z povahy a potrieb národa odvodené systémy
            filozofie, ktoré nás povedú k šťastlivej praktičnosti.
Hovorili sme o literárnych prácach pána Klácela, o priaznivých i nepriaznivých
            okolnostiach atď. Knižnica pána Klácela svedčí o jeho neuhasiteľnej túžbe po vedách a
            ideách. Pán Klácel je aj ako profesor obľúbený; zápalisté, básnické a živé prednášania
            večných právd a náhľadov prenikajú tým viac myseľ i srdce jeho poslucháčov, čím
            schopnejší sú porozumieť svojmu učiteľovi. A už aj máme niekoľko schopných žiakov z jeho
            školy, na ktorých spočívajú mnohé nádeje nášho národa. Neskoro, veľmi neskoro do noci sa
            pretiahol náš rozhovor; napokon sme sa predsa museli rozísť. Zbohom, dobrú noc!
Druhého dňa nás — mňa a môjho spolucestujúceho p. M. — zaviedol pán Ohéral do
            Zábrdovíc. Tu sme navštívili velebného pána Zrzavého.
[
75
]
Tento mladý muž si už získal také veľké zásluhy o našu národnosť, že ho
            plným právom počítame medzi popredných česko-slovenských vlastencov. V Zábrdoviciach je
            ešte len od nedávna, a predsa už vymohol mnohé dobrodenia pre moravský ľud vzhľadom na
            vyučovanie materinskej reči. O jeho zásluhách porozprávame obšírnejšie pri Nedvědiciach,
            kde tento vlastenec pôsobil a účinkoval po dva roky. Keď sme si s ním porozprávali o
            dôležitých veciach, literatúre, vzájomnosti, nepriateľoch Slovanstva atď., išli sme k
            znamenitému pánu Ohéralovi na pohostenie. Privítala nás milá a spanilomyseľná pani
            Ohéralová a zanedlho sa sadalo k obedu. Chutné jedlá a nápoje sa osladzovali rozhovorom.
            Odpoludnie sme strávili pozeraním všelijakých pamätností, večer v divadle a noc dobrým
            spánkom, ušľachtilými snami a blaženým snívaním.
Dňa 12. júla nás pozvali na obed do augustiniánskeho kláštora a zase sme sa mohli
            presvedčiť o veľkej horlivosti týchto božích mužov k Slovanstvu. Hovorilo sa o verejných
            udalostiach. Popoludní sme si prezreli kláštornú knižnicu, ktorej knihovníkom je pán
            Klácel. Z novšej literatúry je tu málo diel, zato však sú tu mnohé spisy a znamenité
            knihy dôležité pre históriu Slovanstva.
Tu sme poznali aj niektorých chrabrých mladíkov a mládencov zapálených za posvätnú
            národnosť slovanskú! Zbohom, mládež, kráčaj po nastúpenej ceste a ak v búrke sveta
            vytrváš, uchovávajúc večne nedotknuteľné dedičstvo po pradedoch zdedeného jazyka, čaká
            ťa koruna spravodlivosti, veniec večného spomínania a stĺp neuvädlej slávy!
Dňa 13. júla včasráno nás na rozlúčku navštívil pán Klácel, vyprevadil nás za hranice
            mesta a so skriptami pod pazuchou sa poberal do svojho kolégia. Zbohom, slovutný,
            úprimný, statočný, filozofujúci syn Slávy!!
[
24
]
Františkov
— (nem. Franzensberg), vrch v Brne, na ktorom
                    je pekný park (dnes Danisovy sady) s vysokým kamenným obeliskom na pamiatku
                    ukončenia napoleonských vojen
[
25
]
Bucefalus
— pôvodne meno vojenského koňa macedónskeho
                    vojvodcu Alexandra Veľkého; kôň mal býčiu hlavu. Tu názov lokomotívy.
[
26
]
… iba včera bola otvorená železnica
— trať medzi Viedňou
                    a Brnom bola otvorená 7. júla 1839. Hurban došiel teda do Brna 8. júla
                    1839.
[
27
]
Ján Mastiš
— rodák z Kaľamenovej v Turci, študoval v
                    Kežmarku a v školskom roku 1886/37 ev. teológiu vo Viedni (vtedy bol
                    dvadsaťšesťročný)
[
28
]
Neb tak přehluboce vtlačila znaky Sláva…
— Túto časť z
                    pôvodiny neprekladáme, lebo ide len o pozmenený citát z Kollárovho Predspevu k
                    Slávy dcere, a to tohto dvojveršia (elegického disticha):
Neb tak přehluboko vtlačila znaky Sláva synům svým,
místo že jich vymazat nikde nemůže ni čas.
[
29
]
Daniel O’Connel
(1775 — 1845) — povolaním advokát, ako
                    buržoázny nacionalista bol politickým vodcom liberálneho krídla írskeho
                    oslobodzovacieho hnutia a v boji proti Angličanom bol za bojkot anglického
                    tovaru v Írsku
[
30
]
Amalgamovanie
— proces na vyťaženie drahých kovov z rudy;
                    obrazne z pomiešaných národností vytvoriť jeden národ
[
31
]
Inpracticabilis
(lat.) — neuskutočniteľný
[
32
]
Sit venia verbo
(lat.) — nech je dovolené povedať,
                    prepáčte za slovo
[
33
]
Vy, ktorí hovoríte, že v Uhorsku je maďarská reč reprezentatom
                        priemyslu, umenia, slobody, konštitučnosti, slovom celej blahodarnej
                        národnosti…
— Je to narážka na grófa Karola Zaya (1797 — 1871),
                    ktorý sa roku 1840 stal generálnym inšpektorom evanjelických cirkví v Uhorsku a
                    v nástupnej reči na generálnom konvente evanjelikov v Pešti 10. septembra 1840
                    sa otvorene osvedčil za myšlienku pomaďarčovania Uhorska.
[
34
]
Wittenberg
— mesto v Nemecku, ku ktorému sa viaže činnosť
                    reformátora Martina Luthera
[
35
]
Zürich
— mesto vo Švajčiarsku, odkiaľ vyšla švajčiarska
                    náboženská reformácia, podnietená Ulrichom Zwinglim (1484 — 1531) a Jánom
                    Kalvínom (1509 — 1564) — uvádzaná ako tzv. kalvinizmus
[
36
]
… takého národa, ktorý pracuje na zničení iných
                        národností…
— Nejde tu, pravda, o maďarský ľud — ako to Hurban
                    vysvetľuje v nasledujúcom odseku — ale o vládnucu triedu, a to maďarskú i
                    nemaďarskú, ktorá sa usilovala pomaďarčiť nemaďarské národy v Uhorsku.
[
37
]
Je to protestantizmus slobody iných národností…
—
                    ironicky v zmysle: Je to popieranie slobody, popieranie iných národností…
[
38
]
… „o desať rokov nebude ani chýru ani sluchu o Slovanstve v
                        Uhorsku“…
— Podobných predpovedí o zániku Slovanstva v Uhorsku sa
                    v polemikách vyskytovalo mnoho, ale boli to v skutočnosti len novinárske
                    predpovede bez reálneho podkladu.
[
39
]
moravské brnenské divadlo
— pôvodne nemecké, hrávalo od
                    1. júla 1838 raz do týždňa hry v českom jazyku, a tieto predstavenia boli
                    pomerne dobre navštevované
[
40
]
V česko-slovenskom nárečí
— v češtine
[
41
]
… z netovárenskej a slabo priemyslovej krajiny
— totiž z
                    Uhorska, ktoré bolo oveľa menej spriemyselnené než druhá časť monarchie —
                    Rakúsko, kam patrili aj Čechy a Morava. Hurban sa teraz po prvý raz v živote
                    dostal za hranice Uhorska a odtiaľ ten údiv, ktorý sa v mladom slovenskom
                    študentovi vzbudil pri pozorovaní rozvinutejšieho priemyslu
[
42
]
Bár by len srdce mali tí, ktorým parné stroje vyrábajú nesmierne
                        bohatstvá…
— Hurban v duchu svojej doby apeloval iba na srdce
                    rodiacich sa kapitalistov; nevedel ešte zaujať revolučný postoj k celému
                    systému.
[
43
]
krásna pleť
— ženy
[
44
]
Jozef II.
— rakúsky cisár, panoval v rokoch 1780 —
                    1790
[
45
]
Dom krajinských úradov
— Brno bolo sídlom krajinského
                    (zemského) úradu moravského
[
46
]
František Matouš Klácel
(1803 — 1882) — rodák z Českej
                    Třebovej. Písal básne, filozofické úvahy a prekladal. Bratislavskí študenti s
                    obľubou recitúvali jeho básne.
[
47
]
Jan Ohéral
(1810 — 1868) — pôvodom z Hanej (zo Žalkovíc),
                    bol redaktorom nemeckého časopisu Moravia, kde s nadšením písal o českých
                    úsiliach a hlásal pokrokové revolučné myšlienky, opierajúc sa predovšetkým o ľud
                    a jeho vzdelanie. Neskôr tiež účinkoval ako redaktor a poslanec a politicky
                    spolupracoval s nemeckou ľavicou, čo sa mu z českej konzervatívnej strany veľmi
                    zazlievalo. Obdiv k Heglovi ho spájal s Klácelom.
[
48
]
Alois Vojtěch Šembera
(1807 — 1882) — pochádzal z
                    Vysokého Mýta. Vo svojej odbornej práci sa venoval najmä dejinám Moravy.
[
49
]
Dominik František Kynský
(1777 — 1848) — pôvodom zo
                    Slaného na Morave, účinkoval ako profesor dejepisu a gréckej literatúry na
                    filozofii v Brne (1809 — 1820) a neskôr sa stal úradným prekladateľom
                    („guberniálny translátor“) pri ústrednom krajinskom (zemskom) úrade. Bol aj
                    literárne činný, písal básne a prekladal z cudzích literatúr, a okrem toho
                    horlivo zbieral materiál pre dejiny českej literatúry.
[
50
]
Bible kralická
— nazvaná tak podľa miesta vychádzania
                    (Kralice na Morave), vyšla v šiestich zväzkoch (1579 — 1593)
[
51
]
Jan K. Jodl
(1791 — 1869) — žiak Dobrovského, účinkoval
                    ako profesor na viacerých miestach a napokon v Brne (1827 — 1849). Ovládal
                    všetky slovanské jazyky, prekladal zo srbčiny (v Srbsku bol tiež profesorom) a
                    venoval sa zvlášť jazykovede, z ktorej zanechal po sebe viac prác v
                    rukopisoch.
[
52
]
Rajhrad
— obec v Brnenskom kraji v okrese Židlochovice, s
                    veľkým benediktínskym kláštorom a bohatou knižnicou. Do roku 1045 tu stál
                    kniežací hrad.
[
53
]
Jan Svoboda
(1800 — 1844) — významný pražský pedagóg, po
                    štúdiu škôlok
[
53
]
v cudzine účinkoval v rokoch 1832 — 1842 ako učiteľ na prvej
                    pražskej škôlke (Na Hrádku), kde dosahoval mimoriadne úspechy
[
5353
]
škôlka
— v tom čase boli dve takéto škôlky
                            (opatrovne) v Brne a mali ich v správe brnenskí augustiniáni. V správe z
                            roku 1837 sa spomína, že v prvej bolo 317 a v druhej 175 detí.
[
55
]
Augustiniánsky kláštor
— v Brne (Staré Brno) z roku 1322,
                    ktorého členom okrem Süssera bol aj Klácel, mal bohatú knižnicu asi s 20 000
                    zväzkami
[
56
]
V spoločnosti jeho a pána Ohérala sme išli do Rajhradu
—
                    v pamätnej knihe založenej roku 1827 pre návštevníkov kláštora a knižnice je
                    Hurbanova návšteva zapísaná takto: „Miloslav Jozef Hurban, cestující Slovák,
                    navštívil pamětný tento klášter (s. J. Ohéralem) dne 10. července s heslem: Ať
                    žije Čecho-Slava! Ať žije Slávia!“ — Hoci sme túto knihu v Rajhrade hľadali,
                    nepodarilo sa nám ju objaviť.
[
57
]
… keď sa práva národov už nerozhodujú päsťou a silou
—
                    narážka na šľachtické práva, ktoré sa nadobúdali aj zásluhami vo vojnách v
                    záujme vladára a krajiny
[
58
]
A tak je nádej, že naša národnosť čoskoro dostane zástupcu aj na
                        sneme
— táto nádej bola márna. Šľachta, ktorá na základe svojich
                    privilégií „reprezentovala“ ľud na sneme, postupne sa odnárodňovala a na sneme
                    zastávala vlastne iba svoje úzko triedne záujmy.
[
59
]
Vlasť len tam môže prekvitať, kde je jeden jazyk…
— Zay v
                    nástupnej reči povedal, že rozkvet národnosti je všeobecne dôležitý; a keďže
                    niet národného života bez národného jazyka, treba celú vlasť pomaďarčiť.
[
60
]
… štyri milióny Slovákov…
— podľa Pavla Jozefa Šafárika
                    (Slovanský národopis, 1842, str. 99 a 148) bolo v Uhorsku v tom čase 2 753 000
                    Slovákov. Hurban však počet Slovákov prevzal od maďarského štatistika Pála Magdu
                    (1770 — 1841), ktorý v diele vydanom roku 1834 takto udáva počet Slovákov v
                    Uhorsku.
[
61
]
… keď Maďari v našej vlasti sú počtom malí…
— podľa
                    citovaného maďarského štatistika Pála Magdu bolo v Uhorsku vyše štyri milióny
                    Slovákov a len skoro pol treťa milióna bolo Maďarov
[
62
]
Či neboli Slováci vždy verní a oddaní vlasti a svojmu
                        kráľovi?
— Tento taktický argument o vernosti a oddanosti voči
                    panovníkovi sa zo slovenskej strany často používal vo verejných zrážkach so
                    vzrastajúcim maďarským národným hnutím, aby sa tak zdôraznila lojalita voči
                    vladárovi a získala sa jeho prípadná podpora.
[
63
]
Či Maďari oslobodili Viedeň od Turkov a Európu od
                        Tatárov…?
— Turkov odrazil od Viedne poľský kráľ Jan Sobieski
                    (1624 — 1696) v boji 12. septembra 1683, čím sa stal pýchou Slovanov najmä v
                    období národného obrodenia. A moc Tatárov zas zlomil pri Olomouci Jaroslav ze
                    Šternberka.
[
64
]
V Sigeti
(Szigetvár) — totiž pri sigetskej pevnosti, kde
                    bola roku 1566 veľká bitka medzi vojskami tureckého sultána Solimana Veľkého
                    (1520 — 1566) a chorvátskeho bána Mikuláša Šubića Zrinského (1508 —
                    1566).
[
65
]
kabala
— zákerný útok
[
66
]
Martyrologium Odonis
(lat. Odonova zbierka životopisov
                    mučeníkov) — rukopisný kódex zachovaný v knižnici benediktínskeho kláštora v
                    Rajhrade. Autorom latinského rukopisu je Ado okolo r. 800 — 875 (nie Odo, ako sa
                    nesprávne uvádza v názve kódexu), arcibiskup vo Vienne (Francúzsko). Tento kódex
                    má okrem základnej latinskej osnovy aj mnohé prípisky a medzi nimi tiež
                    cyrilské, takže už dávnejšie vzbudil veľký záujem slavistov.
[
67
]
huldigen
(nem.) — holdovať, prisahať vernosť
[
68
]
Lupus
(lat.) — vlk — spomínané etymologické výklady sú,
                    pravda, fantastické a nemajú nijaký vedecký podklad
[
69
]
Mladoň
— poslovančené meno Jozefa Jungmanna (1773 —
                    1847), buditeľa českého národa, kodifikátora spisovného jazyka a autora veľkého
                    päťzväzkového Slovníka česko-německého (1835 — 1839)
[
70
]
Pavol Jozef Šafárik
(1795 — 1861) — rodák z Kobeliarova,
                    vydal veľkolepé dielo Slovanské starožitnosti a po celý život sa venoval štúdiu
                    Slovanstva
[
71
]
Tomáškov
— iste ide o Sama Tomášika (1813 — 1887),
                    Slováka, autora hymnickej piesne Hej, Slované
[
72
]
… on nie je hegelián…
— Klácela skutočne možno nazvať
                    hegeliánom, aj keď filozoficky zapadol v utópiách.
[
73
]
… tohto Berlínčana
— Georga Wilhelma Friedricha Hegela
                    (1770 — 1831), nemeckého idealistického filozofa, ktorý bol od roku 1818 až do
                    svojej smrti profesorom filozofie na univerzite v Berlíne
[
74
]
Filozoféma
— plod filozofického uvažovania, filozofická
                    téza
[
75
]
Tomáš Jaroslav Zrzavý
(1808 — 1840) — narodený v
                    Kouniciach pri Brne, stretával sa už za brnenských štúdií s českou národne
                    uvedomelou mládežou. Ako kaplán v Nedvědici vyvíjal horlivú osvetovú a
                    buditeľskú činnosť. Z vlastnej záľuby sa venoval mineralógii a šíril národný
                    spev. Zrzavý pokladal Moravu za srdce medzi Čechmi a Slovákmi.

--- KAPITOLA 3 ---

III
Vranov — Krypta — Faninka — Pieseň — Býčí skála — Ľud — Boskov — Dohoda —
                Ozvena — Úvahy — Veštec — Vocel
S preveseným zeleným batôžtekom na pleciach poberal som sa so svojím spolucestujúcim
            ku Kartousom, dedine ležiacej v rozkošnom údolí neďaleko Brna. Nad touto dedinou sa
            otvára dojímavý pohľad na Brno a okolitý kraj. Horami a tienistými lesmi sme sa uberali
            v zadumaní k Vranovu. Zložili sme si cestovné veci v hostinci u driečnej Moravanky a
            ponáhľali sme sa pozrieť si tunajší chrám a lichtenštejnskú kryptu. Chrám je pekná
            stavba, vo vnútri je mnoho malieb a je tu nejedno podarené dielo, pekný výplod
            maliarskeho umenia. Išli sme so starým lesníkom, naším sprievodcom, do spomínanej
            krypty. Pred vstupom dovnútra je pohľadná predsieň v ktorej je šesť utešených a
            významných sôch. Najdojímavejšie sú tie, ktoré stoja z oboch strán pri samej krypte a
            vyjadrujú žalostný nával bôľov. Z pravej strany sú predstavené dve štíhle ženské
            postavy, z ktorých prvá je zahalená závojom tak šikovne, že trúchlivá melanchólia a
            výraz vnútorných bôľov vyžarujú zo zakrytej tváre; hneď pri nej stojí druhá a svoje ruky
            má sklonené do náručia prvej. Táto posledná hľadí hlbokým žalostným výrazom do zeme; tu
            je vystihnutý a tomuto umeleckému dielu a výtvoru vtlačený onen zvrchovaný pokoj, ktorý
            prechádza do lahodno-smutnej mdloby. Naproti stoja dve postavy v objatí, z ktorých jedna
            sklonená na prsiach druhej vyzerá ako prenikavo kvíliaca milenka nad smrťou svojho
            milého a pozorovateľa privádza k slzám. V tvári poslednej možno čítať žiarivé lúče
            večnej útechy a svätej nádeje, ktoré však zápasia s citom nad stratou časnej blaženosti.
            Premožený prenikavou silou výrazu týchto umeleckých diel, vstúpil som do chladnej
            krypty, do tichého stánku kedysi slávnych pánov, do samotnej hrobky — do obydlia
            voľakedajších pánov Lichtenštejnovcov. Starý, striebornými šedinami ozdobený lesník
            rozprával nám všeličo pekného a osudného o sláve a dňoch života tu odpočívajúcich pánov.
            Zastavili sme sa tu na chvíľu, obzreli si železné truhly a potom sme sa z ťažkého
            vzduchu a z miesta, ktoré veľmi, lahodí trúchlivým melanchóliám mysle, poberali na
            slobodnejšie povetrie.
Lesník, odporúčajúc sa nám, dostal skromnú odmenu za svoju ochotu a schádzajúc návrším
            k svojmu domku, zmizol pre nás azda navždy v tieni stromovia.
V hostinci sa nám chystal obed. Zatiaľ čo hostinská pripravovala jedlá, my sme sa
            bavili s jej krásnou a príjemne zhovorčivou dcérou, dievčaťom asi sedemnásťročným. Veľa
            nám narozprávala! Dozvediac sa, že občas sa aj tu usporadujú plesy a bály, spýtal som sa
            jej, či sa na báloch po moravsky hovorí. „Ach,“ povedala rýchle a so zápalom, „sú síce
            poniektorí, čo sa hanbia za moravskú reč, no jednako sú aj iní a iné, čo len po moravsky
            hovoria.“ Výborne, skutočné Moravanky, to je pekne! Prisám, to je krásne, to je skvelé!
            Výborne, výborne, jasali sme, keď sme videli, ako dievča horlí. Ale naša radosť, že
            Moravania a Moravanky sa za svoju reč nehanbia, nezostala bez následku, lebo spanilá
            Faninka sa nás spýtala, prečo sa my cudzinci z toho tak ohromne tešíme. A to nás
            priviedlo k úvahám o tom, že Slovák nie je pre Moravana cudzinec, ale jeho spolubrat.
Faninka prestrela, doniesla jedlá a dvaja Slováci naradostení, že našli horlivú
            Slovanku, pochutnávali si na príjemných lakotách. Keď sme si za skromné peniaze
            pohoveli, krásna Faninka nám pri odchode dala za to, že sme „takí milovníci moravskej
            reči“, kyticu kvetov a rozvoniavajúce zákusky, ktoré sama spravila. Pretože sme však
            museli ísť samými lesmi a horami a chodníky boli klamlivé, šľachetná Moravanka poslala s
            nami aj služobné dievča, ktoré nás odprevadilo na istý a neklamný chodník. Zbohom,
            krásna Moravanka!
Naša cesta bola príjemná a cítil som výhodu cestovania pešo. Uberali sme sa šumiacimi
            lesmi, navnadení krásami prírody a blaženosťou slovanských ideálov, až sme sa utešenou
            dolinou dostali k smutnej Svitave. Táto rieka sa valí medzi vrchmi a borovými lesmi.
            Posadil som sa na rozkošnom brehu Svitavy a rozcítený som zaspieval do naladenej lýry:
Jak se vlny tvé, Svitavo,
[
76
]
valně, hlučně preč valí,
jak jekotem proskakují
jarky, jámy, ouskalí!
Jako život preč utíkáš —
myješ břehy Moravy,
nezastavně, neproměnně
plyne tvůj proud toulavý!
Plyň jen i dál, Svitavenko,
na tvém břehu volno mi,
při vln tvojich sladkém šumu
žel se každý rozlomí.
Plyň jen dále, Svitavenko,
huč a val se a hněvej,
a ty, pěvče, v divé jeky
vln Svitavy zazpívej:
Plyň jen i dál, Svitavenko,
smývej břehy otčiny,
a pak v mírném usmívání
splákni hříchy rodiny!
Dolu Svitavou medzi dvojitým pohorím sme sa uberali k Býčej skále
[
77
]
a idúc peknými krajinkami obdivovali sme pestrú krásu prírody. Už zďaleka sa
            nám ukazovala ohromná skala, ku ktorej sme putovali; zdalo sa nám, akoby zahrádzala
            rozkošnú pretiahnutú dojímavú dolinku. A keď sme sa viac priblížili k miestu, našli sme
            už pripravených sprievodcov, ktorí nás s horiacimi trieskami zaviedli do jaskyne,
            nazývanej Býčí skála. Bola to skoro celá veľká rodina, ktorá s nami zostupovala do
            chladnej, tmavej, mokrej a dlhej jaskyne. Dlho sme šli, čo som nemohol nič rozoznať;
            táto diera ako noc čierna budila vo mne čudné myšlienky. Išli sme päťsto alebo aj viac
            krokov a ocitli sme sa na konci pri malom „rybníku“. Ale za rybníkom čierna diera znova
            otvárala svoju strašnú tlamu; keď sme do nej zakričali, pozorovali sme, že diera sa musí
            tiahnuť do nesmiernej vzdialenosti. Aj pokusy sa už robili, či by sa nedal jej rozsah
            vypátrať a preskúmať, k čomu poskytoval nádej dosť hlboký rybník, po ktorom by sa dalo
            dovnútra plávať. Ale všetko bolo márne, lebo len čo sa loďkou prejde asi na pätnásť
            krokov do jaskyne, už zatarasuje ohromná skala ďalší priechod. Z oboch strán sú síce
            malé medzery, ale nimi sa vôbec nedá prejsť.
Keď sme tu boli dlhší čas, rozhľadeli sme sa natoľko, že sme mohli rozoznať tunajšie
            predmety, a najmä nesmiernu výšavu — čiernu sťa ohromný komín a zdvíhajúcu sa do výšky —
            ktorú žena, vystupujúca do najväčšej možnej výšky, osvetľovala rozžatou plápolajúcou
            trieskou. Bolo to hrôzostrašné a zároveň zaujímavé divadlo. Vycivená, mrzko oblečená
            obstarná žena s nevkusne rozcuchanými vlasmi driapala sa po skalách, sem a tam visiacich
            a už-už hroziacich zrútením, do strmej výšiny a osvetľovala rozháňaním a šermovaním
            rozžatej, plápolajúcej triesky svoju podobu i podobu vysokánskej jaskyne. Čierne skaly
            vyzerali z bokov sťa čarodejné stráže a tajomná tma zaháňaná až do posledných výšav
            svetlom horiacej triesky, podoba osvetlenej nevkusnej ženskej — to všetko zliate do
            centra obrazotvornosti vtlačilo poetický obraz do mojej duše. Bol to byronovsky
            zostavený výtvor a výjav a priznávam, že lahodil mojej náklonnosti. Nad hrôzostrašnú
            poéziu, teda vyššie, než sa mnohí domnievajú, vynáša nás myseľ rozvlnená takýmto
            obrazom; rozjarená vidina vyludzuje z temných situácií skutočného i vymysleného sveta
            nové výslnie duševného života, na ktorom sa rozohrieva živý duch a slasťou opája smädná
            duša.
Naše triesky už dohárali, a preto sme sa museli vracať. Táto jaskyňa je miestami
            nízka, ale z väčšej časti môže ňou vzpriameno kráčať aj človek vyššej postavy. Na istých
            miestach zo skál kvapká kamenné mlieko, zvané stalactites.
Meno Býčí skála dostala od toho, že kedysi vraj z jej vrchu sa býk zrútil a
            roztrieskal. Okolie a krajinka sú rozkošné.
Odmenili sme sa našim sprievodcom za ich unovanie a poberali sme sa horami a lesmi k
            Blansku.
Prechádzali sme dosť chudobnými dedinami, obývanými však úprimným a usilovným ľudom.
            Kde-tu sme zastavili u richtárov, ktorí miestami majú aj výčapy, a tak sme prišli k
            rozličným správam o živote ľudu obývajúceho tieto končiny. Tu je ľud biednejší ako okolo
            Brna, na Hanej a na rovinách, čo už vyplýva z ich prirodzenej polohy. Ale pohostinský je
            aj pri svojom nedostatku. Voči cudzincovi je nedôverčivý, zmení sa však aj výraz jeho
            tváre, ak počuje svoju vravu a ak sa ho dopýtate na jeho položenie a poľutujete ho. Tu
            som pozoroval znaky osobitného podnárečia
[
78
]
a poznával som aj iný prízvuk a rozdielnu výslovnosť. Ako príklad niektoré
            slová: von bél — on bol, múj sen — môj syn, na treté ruk — na tretí rok atď.
Česká národná povesť o Blaníku tu budí v ľude akési neisté nádeje a ďaleké tušenia
            lepšej budúcnosti. Ináč národné povesti, rozprávky a hry hynú zo dňa na deň, lebo —
            hovoril nám jeden starec — „naša mládež už nič nedá na tie pekné a pravdivé povesti o
            našich predkoch. Iba my starí si občas za zimných večerov pripomenieme tie staré
            rozprávky, ako nám ich rozprávali naši starí otcovia, pán boh im daj večnú slávu!“ Reč
            šedivého starčeka ma dojala. Je už naozaj zvrchovaný čas, aby sa ujal niekto týchto
            hynúcich a zanikajúcich národných kvetov, ktoré cez dlhé storočia prekvitali, a aby ich
            teraz na sklonku jari zložené v skrini zachránil pred konečným zabudnutím. Toto má byť
            osobitnou povinnosťou okolitých pánov vlastencov.
Ľud je tu postavy strednej, okrúhlych tvárí, poznačených hlbokou melanchóliou. Dievky
            sú napospol vrtké, driečne a smelé.
V Blansku by sme boli chceli navštíviť cteného a významného pána farára Holáska, ale
            nebol doma. Preto sme išli trochu pozrieť na tunajšie zlievárne a potom sme sa na noc
            ponáhľali do Raječky, dediny ležiacej na brehoch Svitavy. Tu sú úrodnejšie kraje.
            Rozľahlé utešené lúky, polia, háje a lesíky, rosené vlnami Svitavy, robia krajinu
            rozkošnou a romantickou.
Dňa 14. júla včasráno sme sa pobrali do Rájca (Retz),
[
79
]
kde sme si v čistotnom hostinci zaraňajkovali. Bola práve nedeľa. Videli sme
            vo sviatočnom odeve sa uberajúcich nábožných Moravanov a Moravanky do chrámu Pána. Oblek
            mužov sa ponáša na nemecký, skladá sa z vysokého, pri vrchu širšieho klobúka, z nohavíc
            za čižmami, z dlhého, až po päty siahajúceho kabáta alebo aj fraku. Hostinský nám
            rozprával o rozličných osudoch svojho života. Tu nájde cestovateľ veľa ľudí, ktorí
            všeličo probovali a skoro nijakému povolaniu nezostali verní. Klesol, ach, klesol hlboko
            aj moravský kmeň! Je útechou preň i pre nás, že neklesol vlastnou vinou. Ale božská Nemesis
[
80
]
nedrieme, hoc by sa dakedy aj neskôr zjavovala!
Odtiaľto sme išli dosť peknou krajinou cez Lehotku do Boskovíc.
[
81
]
Už zďaleka nás pozdravovali pošmúrne zrúcaniny starého hradu Boskova, ktorý
            sa zo strmého vrchu vznáša k oblakom. Bol to utešený obraz a veľmi dojímavý pre mňa,
            lebo ja sa pohľadom na šedivé zrúcaniny voľakedajšieho života a slávy mojich pradedov
            vždy utvrdzujem a upevňujem v svätom a nezvratnom predsavzatí.
V hostinci sme si prenajali izbu a potom sme si oddýchli a zaobedovali. Popoludní sme
            vyhľadali A. Taubera, horlivého slovanského vlastenca, ktorý nás zaviedol na starý hrad
            Boskov.
Hrad Boskov patrí medzi najpamätnejšie hrady Moravy, a to jednak pre znamenité činy,
            ktoré sa na ňom vykonali, a jednak pre slávnu rodinu Boskovicovcov,
[
82
]
ktorá ho cez dlhé storočia obývala a získala si o vlasť zásluhy.
Hrad je už rozváľaný a zubom času ťažko a nezahojiteľne zranený. No namiesto neho sa
            trochu nižšie skvie veľkolepý, novodobý a skvostný zámok šľachtica z Dietrichsteinu,
[
83
]
ratolesti to činorodých Boskovicovcov. Zrúcaniny Boskova sa vznášajú z
            východnej strany mesta nad údolím a vrchmi. Nad bránou je do kameňa vytesaný tento
            nápis:
LETHA PANIE 1568
WSSETZKU SWAU WIETZ PANU
BOHU
PORAUCZIM
JAROSS MORKOWSKY Z ZASTRZIZL
A NA BOZKOWICYCH
Zdaliž maudrost newola a opatrnost
newydawa hlasu sweho na wysokych wrssich
stogiczy. U bran zamkowych mluwy
rzkauczy: O Mužij k wamť wolam a hlas
muoy k synuom lidskym srozumiegte prostij
opatrnosti a nemaudrzij pozorugte.
[
84
]
[
85
]
Vošli sme bránou do hradu a uvítal nás dvor zarastený burinou a rozličným chamradím; a
            ako povesť rozpráva, zo zadných pivníc volala na nás plačúca panna o pomoc a
            vyslobodenie. Vyšli sme až do samého srdca hradu, najvyššej to stavby, odkiaľ sa otvára
            krásny a ďaleký výhľad na okolité hrady, kraje, mestečká a dediny.
Pôvod tohto hradu — ako mnohých iných — je neistý, siahajúci do šedivej dávnovekosti.
            Národná povesť hovorí, že istý Veleň,
[
86
]
praotec Boskovicovcov, hľadajúc príhodné miesto na postavenie hradu a mesta,
            bol bosý, a keď sa na týchto strminách potkol, zvolal: „Nepôjdem bosko ďalej.“ A tak
            hrad, ktorý tu dal pre veľmi pekné, nedostupné a na hrad príhodné miesto postaviť,
            dostal aj s mestom pod ním rozloženým meno Boskovice.
Keď som takto chodil medzi zrúcaninami azda najstaršieho hradu na Morave, zalietal som
            rozpálenou mysľou do hrdinskej minulosti nášho národa. A pohľad na krajiny,
            rozprestierajúce sa pred nami, strhával naše duše do úvah o moravskej a vôbec slovanskej
            minulosti. Tisíce hlasov sa zobúdzalo v našich prsiach a zdalo sa nám, že toľko sa ich
            vzbudzovalo aj v krajoch Slávie, ktoré tu pred nami pokojne a ticho ležali. I spomínali
            sme si na slávu našich pradedov, rozoberali osudy, ktoré stihli náš národ, odhaľovali
            jeho cnosti, jeho zásluhy, jeho schopnosti a rozmýšľali o krivdách odjakživa mu
            robených. Takéto myšlienky potomkov, víriace v ich mysliach, keď stoja nad hrobom dedov,
            majú veľkú moc a silu. Traja sme boli
[
87
]
— ale v svojej mysli sme utvorili rady snemovníkov a rečnili sme srdciam
            necitných hradieb. Vrúcny bozk bol pečaťou na svätú dohodu, že celou silou srdca i umu
            budeme pracovať na prebudení zapadnutej slávy a na vzbudzovaní národnosti v srdciach
            dcér a synov slovanských.
Keď sme zostúpili z hradu, zapálení sviežimi ideálmi, pobrali sme sa na jedno miesto
            oproti hradu, odkiaľ veľmi zábavne možno počuť aj viacslabičnú ozvenu. I volali sme
            posvätné slová a mená: Slávia, Čechia, Morava, Slovensko, Kollár, Šafárik atď. nech
            žijú! A ozvena nám ich zreteľne vracala. Nech to kto chce, pokladá, za čo chce: tak sme
            robili a aj v tom sme našli uspokojujúcu úľavu! Cit a obrazotvornosť, zaujaté za sväté
            idey a zámery, nadchýňajú sa a tvoria si utešené výlety do krajín, povznesených ďaleko
            nad chladnú všednosť. Kmotor Šňupka Šlendrian síce povie na to: „Detinskosti a
            hlúposti!“, ale my sme sa tak zabávali, lebo sme sa tak zabávali — a dosť na tom.
Chvíľu sme sa pobavili v dome pána Antonína Taubera a potom nastalo lúčenie; išli sme
            okolo kostola, v ktorom zaznieval rajský spev nábožného moravského ľudu. Hľa, dve
            utešené vlastnosti nášho národa: nábožnosť a spevavosť. Už tieto črty a znaky v jeho
            charaktere stačia na dokázanie jeho nevinnosti. Ale o tom je inde dosť napísané, a okrem
            toho pre našich zaprisahaných nepriateľov „argumentationes nil opitulantur“,
[
88
]
čiže: dôkazy nič neplatia, ako sa už sami vyjadrili. My predsa vieme, čo
            sme! Zbohom, Boskovice, ktovie, či sa už kedy uvidíme!
[
89
]
Na ceste z Boskovíc do Letovíc
[
90
]
som sa znova presvedčil o pekných vlastnostiach nášho národa. Idúc po
            vyvýšenej krajine, videli sme nablízku i v diaľke sa mihajúce po údoliach a návršiach
            rozložené dediny, na pahorkoch hájiky a lesíky a za nimi belasé výšiny hôr a vrchov
            vypínajúcich sa k oblakom. Pôda je na rovinách a údoliach žírna a úrodná, po vŕškoch
            planšia. Okolité dediny a mestečká obýva moravský ľud, ktorý má rád svoju reč. Sú tu
            však aj bohatší majitelia, obdarení akýmisi osobitnými slobodami, ktorých pospolitý ľud
            nazýva zemanmi. Títo sa podľa módy začali prikláňať k nemčine, pretože — bývajúc tiež na
            dedinách — pokladali toho za vzdelanejšieho, kto hovoril po nemecky; ale otvárajú oči,
            lebo napospol vidia, že aj po nemecky hovoriaci človek môže byť hlupákom a nemravníkom.
            V reči nie je mravnosť a ani z jej znalosti nemožno bezpečne uzavierať na vzdelanie. No
            z hanbenia sa za materinský jazyk možno istotne vyvodzovať nemúdrosť a zvrátenosť, ba
            pokazenosť srdca a mravov. Darmo, inak byť nemôže! Aj západ hodne popustil zo svojho
            pôvodného slovanského charakteru, najmä v tých smutných dobách po bielohorskej bitke
[
91
]
a v čase jozefínskeho germanizovania.
[
92
]
A ani sa nebudeme natoľko diviť týmto západným Slovanom, obývajúcim
            najkrajnejšie západné pomedzie Slovanstva, bojujúcim vždy s germánskymi živlami,
            oddeleným viac od Slovanstva a gniaveným trpkými vnútornými i vonkajšími osudmi — ako sa
            musíme diviť Slovanom východným, najmä podtatranským, čiže nám Slovákom, že tak vášnivo
            začali siahať po cudzom maďarskom živle! Diviť sa musíme, že sa predsa začínali k nim
            nakláňať, hoci sú zôkol-vôkol obtočení Slovanmi, žijú pod konštitúciou a majú duševnú i
            telesnú, intelektuálnu i priemyslovú prevahu nad Maďarmi. Ale silný odpor proti
            maďarizmu uviedol trochu a ešte väčšmi uvedie do rozpakov túto pustošiacu miazmu
[
93
]
maďaromanskej cholery, lebo slovenský národ sa vždy väčšmi prebúdza a nemôže
            byť ľahostajný tam, kde ide o jeho národný život. — Ale zase som odbočil ďalej od cesty,
            preto poďme bližšie k mojej púti.
Na tejto ceste z Boskovíc do Letovíc som našiel vzácnu zábavu s dvoma moravskými
            roľníkmi. Nezabudol som si ju poznačiť do denníka a teraz ju predkladám ctenému
            čitateľstvu. Sám som sa tým dobre pobavil; či sa tým zabaví aj ctený čitateľ alebo
            vzácna čitateľka — neviem.
Roľníka, asi štyridsaťročného muža, priviedol som v rozhovore na skazené časy, a najmä
            na tých, ktorí sa hanbia po moravsky hovoriť. „Ej, veru,“ začal rozprávať, „to sa predsa
            musí splniť, čo sa predpovedá o Čechoch v tej piesni.“ Takto upozornený spýtal som sa
            ho, aká je to pieseň. „Hm,“ odpovie on, „ja ju celú neviem, lebo som ju zabudol, a okrem
            toho je dlhá.“ Nahováral som ho, aby mi predriekal, čo mu z nej v pamäti zostalo, a dal
            sa na to nakloniť.
„Tožt se vona takto začíné,“ povedal a vešteckým hlasom začal takto hovoriť:
Ve jménu tvém, nejsvětější
náš Pane Kriste Ježíši,
začínam teď tuto zpívání
všem Čechům ku polepšení.
Tu sa môj národný veštec zastavil a veľmi ľutoval, že si túto krásnu pieseň lepšie
            nezapamätal. Usilovne som ho pozoroval — sedeli sme totiž na trávniku v tôni košatej
            jablone — a zapisujúc si pieseň do zápisníka, pobádal som ho, aby len ďalej hovoril.
            Začal zas takto:
Obrazu pozlaceného
na štítu vyzdviženého
v kostele Tejnským
má voda dosahovati
a Prahu vytopiti.
Mysľou mi krížila akási myšlienka, a preto, dívajúc sa na veštca, usmieval som sa.
            Roľník to zbadal a začal tvrdiť a silou-mocou dokazovať, že sa to musí stať a že Praha
            sa nedostane skôr k svojej staročeskej sláve, kým sa poriadne neočistí od Nemcov. Táto
            jeho veľmi populárna nádej — priznám sa — nebola pre mňa bez významu a hneď som videl,
            že z iného prameňa vyviera než z jednoduchej roľníkovej mysle. Ešte niečo veštil,
            hovoriac, že už viac nevie, a to bolo toto:
Jeden přijde od východu
a to s velkou vadou,
jeden od poledne
a ten okolo Táboru lehne,
a jeden od půlnoci
a to s velkou mocí.
Oveľa viac veštil ešte v neviazanej reči o budúcnosti Čechov, úprimne ľutujúc, že
            nevie od slova do slova tú „peknú a pravdivú“ pieseň. Všetko, čo hovoril, predzvestovalo
            akési veľké preporodenie Čechov. Hľa, tak pozerá ľud do budúcnosti, takto veští svoje
            osudy, ktoré majú nastať, a takto, hľa, predpovedá budúcnosť zo svojej prirodzenej
            politiky a diplomacie.
Slnce skláňalo dohasínajúce lúče nad horou, keď sme po rozlúčke s roľníkmi prišli do
            Letovíc. V nádhernom zámku sme sa dopytovali na nášho slovutného básnika pána Erazima Vocela,
[
94
]
ale nebol práve doma. Keď sme si pri vôni večerných vetríkov a milom hukote
            Svitavky poprezerali okolitú krajinu, zase sme sa odobrali do hostinca. Sotva sme si
            zavečerali, prišiel k nám pán Vocel, ktorému na zámku o nás hovorili. Muž iskrivých očí,
            vážnej postavy, plynulej, ľúbeznej, kvetnatej, bohatej a zápalistej reči, slovanského
            osvieteného ducha, skutočný pôvodca velebnej, ideami oplývajúcej Premysliády
[
95
]
— bol v spoločnosti dvoch tatranských Slovákov! Veľkú radosť pôsobí v našich
            srdciach povedomie, že kdekoľvek sa po našej široko a ďaleko roztiahnutej vlasti
            ocitneme, všade nájdeme duchov s nami spriaznených ideami a spoločnými citmi! A toto
            presvedčenie nevzbudzuje len radosť, ale aj smelosť a dôveru ducha a napĺňa srdce istými
            nádejami neklamného víťazstva! Tieto večne sväté city sú nevyčerpateľným prameňom posily
            a zmohutnenia v srdci mladého Slováka.
Tu v Letoviciach sme našli muža, ktorého múzu sme sa naučili dávno si ctiť. Sotva sme
            si stihli navzájom dávať otázky a odpovede. Ako keď sa nenadále zídu po dlhé roky časom
            a krajinami rozdelení bratia a od radosti sa takmer ani zvítať nevedia, tak to bolo aj s
            nami. Vysokoučený pán Vocel sa vypytoval na život svojich podtatranských bratov a jeho
            rečou pretekali skvelé idey. Čoho len bola schopná naša výrečnosť a vedomosti o stave
            Slovákov, oboznamovali sme aj my vlasteneckého muža s našimi záležitosťami. Pán Vocel je
            u nášho obecenstva nadostač známy, než aby sme mali pripomínať, čo napísal; spomenieme
            však to, na čom pracuje a čo je dosiaľ nevydané. Pán Vocel má knižočku, zo závažných
            príčin napísanú po nemecky, ktorá rozpráva o vplyve materinskej reči na vzdelanosť.
[
96
]
Známe je tiež, že pán Vocel cestoval. Jeho cestopis je spísaný v dvoch
            dieloch, ku ktorým sú pripojené vyobrazenia romantických, strašných a historicky alebo
            inak pamätných krajín. Pán Vocel má tiež viac básní a rozličných rozpráv. Treba si len
            želať, aby čím skôr potešil česko-slovenskú literatúru svojimi spismi, najmä však svojím
            cestopisom. Jeho zaujímavý spôsob opisovania cesty, akým nás prekvapil vo Vesne
[
97
]
a Květoch, vynucuje nám túto túžobnú žiadosť. — V úprimnom rozhovore, za
            zvuku pohárov a v radostnom pripíjaní na slávu a blaho národa — zakončili sme dnešný
            deň. Bolo už neskoro v noci, keď sa pán Vocel odobral od nás, dajúc nám dobrú radu na
            našu vlasteneckú púť. Dobrú noc, básnik vysokého vzletu, sladké sny o lepších svetoch a
            časoch! Dobrú, dobrú noc!
[
76
]
Jak se vlny tvé, Svitavo…
— je to Hurbanova vlastná báseň
[
77
]
Býčí skála
— vrch pri Adamove s jaskyňou, v ktorej sa
                    našli zvyšky diluviálneho človeka
[
78
]
Tu som pozoroval znaky osobitného podnárečia…
— v dnešnom
                    zmysle nárečie. Sú to znaky hanáckeho nárečia a na okolí Blanska.
[
79
]
Rajec
— (u Hurbana do Rájce), po nemecky Raitz (nie
                    Retz)
[
80
]
Nemesis
— bohyňa odplaty, pomsty
[
81
]
Bozkovice
— (Hurban dôsledne používa staršiu formu:
                    Boskovice, Boskov) dnes okresné mesto v Brnenskom kraji, ktoré malo v tom čase
                    okolo 4 000 obyvateľov.
[
82
]
Rodina Boskovicovcov
— vymrela po meči roku 1597. Jej
                    členovia po štyristo rokov „slúžili národu“ a vyznamenali sa ako podporovatelia
                    umení a ctitelia a obrancovia českého jazyka.
[
83
]
František Xaver Dietrichstein
(1774 — 1850) —
                    podporovateľ vzdelanosti a študentov, vystaval nový zámok v Boskoviciach v
                    rokoch 1819 — 1826.
[
84
]
Nápis
— Preklad prvého nápisu: „Roku Pána 1568. Všetko,
                    čo mám, porúčam pánu bohu. Jaroš Morkovský zo Zástřizl a na Boskoviciach.“ Druhý
                    nápis tvorí vlastne citát zo Starého zákona (Kniha prísloví 8, 1 — 5): „Či
                    múdrosť nevolá a umnosť nevydáva var’ svoj hlas? Na temeni výšin, pri ceste
                    stávala na križovatkách, pri bránach, ktoré vedú z mesta von, pri vchodoch, kade
                    vstupuje sa, volá hlasito: ,K vám volám, mužovia, a k synom ľudským nesie sa môj
                    hlas, priúčajte sa dômyselnosti, vy pochábli, a blázni, priúčajteže sa
                    rozumu!“
[
85
]
Jaroslav ze Zástřizl
(umrel 1583) — pochovaný v hrobke v
                    Boskoviciach, kúpil Boskovice roku 1567
[
86
]
Veleň
— povesť o ňom ako zakladateľovi Boskova je
                    výmysel. — Neďaleko je obec Velenov.
[
87
]
Traja sme boli
— Hurban, Mastiš a Tauber
[
88
]
Argumentationes nil opitulantur
(lat.) — dôkazy nič
                    neplatia. — Tu Hurban znova naráža na grófa Zaya, ktorý sa takto vyslovil v
                    liste adresovanom Karolovi Štúrovi, kde nahovára jeho brata Ľudovíta Štúra, aby
                    sa vzdal myšlienky na zriadenie slovanskej katedry v Bratislave.
[
89
]
Zbohom, Boskovice, ktovie, či sa už kedy uvidíme!
—
                    Hurban si na tomto mieste pravdepodobne zarýmoval, lebo v pôvodine má toto
                    miesto takéto znenie: „S Bohem Boskovice, kdo ví či se uzřím kde více!“
[
90
]
Letovice
— (v pôvodine je na tomto mieste tlačová chyba —
                    do Litovic), obec v okrese Boskovice, rozložená po oboch brehoch Svitavy.
[
91
]
… v tých smutných dobách po bielohorskej bitke
— (bitka
                    na Bielej hore 8. novembra 1620) sa v Čechách a na Morave postupne šírila
                    germanizácia, podporovaná aj domácou šľachtou, ktorá išla len za svojimi
                    triednymi záujmami a nemala nijaké spojenie s ľudom.
[
92
]
… v čase jozefínskeho germanizovania
— totiž za vlády
                    cisára Jozefa II. (1780 — 1790), keď sa nemčina mala stať jednotným jazykom
                    celej rakúskej ríše.
[
93
]
Miazma
(grécky) — pach, nákaza
[
94
]
Jan Erazim Vocel
(1803 — 1871) — kutnohorský rodák,
                    básnik elegických cyklov s historickou tematikou. Napísal aj mnoho rozličných
                    článkov a cestopisných čŕt. V Letoviciach bol Vocel vychovávateľom v rodine
                    Gustáva Kálnokyho.
[
95
]
Přemysliáda
— Vocelova epická báseň Přemyslovci, ktorá
                    vyšla nákladom J. H. Pospíšila v Prahe roku 1838. Jej námetom sú zveršované
                    české dejiny od Libuše až do vymretia Přemyslovského rodu. Báseň nadobudla v tom
                    značnú obľubu, a to pre svoj národný ráz. (U Hurbana Premysliáda.)
[
96
]
… Vocel má knižočku… ktorá rozpráva o vplyve materinskej reči na
                        vzdelanosť
— Táto Vocelova knižočka nie je známa. Vocel však
                    napísal viac obranných článkov do nemeckých novín, kde sa zastal aj Slovákov. —
                    Tlačou nevyšiel ani ďalej spomínaný Vocelov dvojdielny cestopis.
[
97
]
Vesna
— almanach pro kvetoucí svět, vydávaný J. H.
                    Pospíšilom v Prahe. V druhom ročníku tohto almanachu (na rok 1838) vyšiel
                    Vocelov „Zlomek z cestování Slovana od hor karpatských k severnímu moři“. Je to
                    opis Vocelovej cesty po Holandsku. V Květoch vyšli aj Vocelove „Obrazy z cesty
                    Slovana od hor karpatských k severnímu moři“.

--- KAPITOLA 4 ---

IV
Letovice — Bednář — Rošec — Nedvědice — Vlastenci a vlastenky — Slovenky —
                Zrzavý — Pernštejn — Kollár — Křižanov — Meziříčí — Netín — Luka — Brtnice — Dr.
                Černý — Cesta do Prahy — Kocúrkovská spoločnosť
Dňa 15. júla som sa rozlúčil aj so svojím úprimným a srdečným spolucestovateľom pánom
            Mastišom! Ja som šiel hlbšie na južnú Moravu a on ďalej na západ do Čiech k staroslávnej
            Prahe. Želali sme si navzájom šťastlivú cestu a úprimným bozkom sme sa rozlúčili na
            dlhší čas.
Skôr než sa odtiaľto odoberiem, patrí sa mi poznamenať niečo o Letoviciach. Letovice
            sú mestečko rozložené na oboch brehoch Svitavy; domy sú roztiahnuté po údolí a okrúhlom
            nábreží. Z kopca, po ktorom vedie chodníček ku Kunštátu, je pekný pohľad na Letovice,
            ktorý je tým dojímavejší, že hore nad rozkošným údolím, tichým riečišťom Svitavy, vypína
            sa malebný hrad, ktorého stavba a pekná poloha doplňujú pôvab okolitej krajiny.
[
98
]
V Letoviciach je kláštor, nemocnica milosrdných bratov, dielne
[
99
]
a kostol, v ktorom sú na oltári naši slovanskí apoštolovia Cyril a Metod.
Tunajší hostinec je síce dosť pohodlný, ale zo všetkého akosi vidno, že neďaleko
            odtiaľto sú hranice, kde už nebývajú úprimní, zhovorčiví a spevaví Slovania.
[
100
]
Už teda ďalej do Kunštátu. O tejto utešenej krajine som obšírnejšie písal v Květoch,
            ročník 1839. V Kunštáte som poznal velebného pána Bednářa, muža horlivého, účinlivého a
            v predsavzatiach stáleho. Pracoval tu statočne na národnom osvietení a hoci musel
            zápasiť s mnohými prekážkami, predsa sa dožil veľkých úspechov a výsledkov. Ale ako som
            na svoj veľký žiaľ počul, tohto mladého muža vyrvala zo stredu živých včasná smrť.
            Pamätám sa ešte dosiaľ, že sa mi pán Bednář ponosoval a tušil koniec svojho života;
            potešoval som ho — a teraz aj ja žialim nad jeho stratou! Večný pokoj tvojmu prachu!
            Dobrú, večnú noc! Nebohý pán Bednář ma ďaleko vyprevadil, vysvetliac mi dobre dediny,
            cez ktoré som mal ísť k Nedvědiciam.
Rošec
[
101
]
bola prvá dedina, kde som sa dopytoval na ďalšiu správnu cestu a kde som
            nielen svoj cieľ dosiahol, ale som bol aj milo prekvapený zdvorilosťou a úprimnou
            pohostinnosťou jedného tunajšieho obyvateľa, statočného Moravana. Sotva som sa totiž
            spýtal hospodára, ktorý pracoval za svojimi humnami, na správnu cestu, bol hotový dať mi
            obšírne vysvetlenie o ceste. Pretože však tade cesta bola neistá a viedla cez role a
            háje, dobrosrdečný Moravan mi ponúkol svojho paholka, ktorý ma odprevadí na bezpečnú
            cestu. Pozval ma teda do svojho príbytku, zanechajúc hneď rozrobenú prácu. Keď som
            vstúpil pod jeho strechu, uvítal ma a potom ma častoval mliekom, chlebom a syrom. Ako
            som mu to mohol z oka vyčítať a vyrozumieť z obďalečných otázok, bol by sa rád dozvedel,
            kto som a čo som. Keď som mu povedal, že som Uhor, ohromne sa čudoval, hovoriac: „Veď
            vy, pane, dobre hovoríte po moravsky!“
Tu som mu vysvetľoval pojem Uhor a Maďar, čo on rýchle pochopil a tešil sa, že väčšiu
            časť uhorského obyvateľstva počíta za svojich bratov a sestry v národe. Podľa jeho
            príkladu som rozprával o pekných cnostiach nášho národa, najmä o pohostinnosti a ochote
            prispieť iným na pomoc. A to všetko ho tešilo i ponúkal mi nocľah a nasledujúceho dňa
            odvezenie do Nedvědíc, kam sa strojil na výročný trh (jarmok). Nemohol som však vyhovieť
            jeho žiadosti, lebo som presvedčený, že cestovanie je vtedy najpríjemnejšie a vtedy
            napomáha najviac cieľ cesty, keď cestovateľ na vlastné oči vidí ľud zblízka, zastaví sa
            sám pri oráčovi, žencovi, nazrie do chalupy, zmieša sa s ľudom a porozumie mu. Na takéto
            cestovanie nech si cestovateľ neberie vraníkov, hintovy a mládencov! Nakoľko je to len
            možné — cestovanie pešo je najvýhodnejšie. Veď ak pútnik ustane, ľahko si za hotový
            peniaz pomôže.
Odobral som sa od statočného Moravana a dostal som jeho paholka za sprievodcu. Paholok
            ma odprevadil ďaleko k lesom a nechcel prijať nijakú odmenu. Až na dlhé vynukovanie sa
            dobrosrdečný Jonach podvolil prijať skromný darček za svoje unovanie. A takto som všade
            našiel náš slovanský ľud, ten ľud, ktorý Maďari nazývajú „gomba az erdöben“, čiže lesný
            hríb, a Nemci: potuteľným, ľstivým, úlisným, grobianskym, nečistým, urputným, krutým,
            nepohostinským atď. No len pľujte, pľujte na posvätný blankyt slovanskej národnosti, veď
            padnú vaše nehanebné sliny naspäť na vaše tváre! Prudkú riavu národnosti slovanských
            kmeňov nezastaví nehanebná chamraď pisálkov, soptiacich jedom a závisťou. Vyčistí sa a
            rozbreskne večné slnko Slávie zo svojej neurčitosti, do ktorej ho uvrhla cudzota, aby
            samo na sebe skúsiac vlastnú silu, upevnilo sa na stanovisku, z ktorého bude vydávať
            svetlo všetkým sveta národom.
Teraz som sa už sám poberal hájmi a lesmi. Spieval som si i dumal s hučiacimi horami a
            nepoznal som ťažkosti a dlhú chvíľu. Keď som vystúpil z lona hôr, videl som v diaľke
            utešene pod horami rozložené mesto Boskovice. Zachádzajúce slnko, opierajúce svoje
            purpurové lúče o hrad a boskovické veže, dodávalo obrazu básnický prísvit a jasnosť. Na
            tú stranu som upieral oči, ale myseľ mi zalietala inam. A zabraný do obrazov zapálenej
            mysle išiel som v zadumaní k Černoviciam. Až v hlbokom lese som zbadal, že som bez
            chodníka a cesty, i prebudil som sa vo vedomí, že blúdim. Človek aj v živote často
            poblúdi, ký div, že som v neznámom kraji vystúpil z koľaje na rázcestie? Vrátil som sa a
            za noci dom došiel do Černovíc.
Okolité dedinky sú čisto moravské, domy sú drevené, pokryté šindľom, čistotne a
            jednoducho usporiadané. Ako to zvyčajne býva na odľahlých miestach, hostince sú malé a
            nepohodlné, ale bezpečné a isté. Dediny, v ktorých niet židov, sú bohatšie, gazdovia sú
            majetnejší a pitie pálenky je v nich skoro neznáme. Naproti tomu mestečká a dediny,
            zaplavené židovskými kolóniami čiže osadami, majú pijanov a leňochov a jednotlivci zo
            dňa na deň upadajú so svojím majetkom.
Za utešeného rána som sa uberal do Nedvědíc. Čím skôr som chcel dôjsť na túžené
            miesto, lebo som vedel, čo ma tam čaká. Na tunajších vlastencov slovanských som mal
            odporúčajúci list od velebného pána Zrzavého. A sotva som vkročil do hostinca a prenajal
            si samostatnú izbu, už som bol nevýslovne prekvapený. Pán hostinský a jeho brat so
            svojou sestričkou — všetci ma už čakali, ba čo viac, čakala ma tu celá spoločnosť
            nedvědických občanov. Čakali ma už tu; mňa, ktorý som sotva poznal meno Nedvědice, súc
            sám malý v slovanskom svete — vítali tu, ako keby som prišiel zo zámorských krajín, ako
            keď sa vráti brat do lona bratov, sestier, rodičov, známych a príbuzných! Ach, génius
            Slovanstva, veľká je tvoja sila, prenikavá tvoja moc, že zostupuješ z nádherných výšin
            učenosti a umenia až k jednoduchosti a z velebných palácov až k triedam mešťanov,
            remeselníkov, priemyselníkov a roľníkov a všetko prenikáš, všetko zjednocuješ a
            vyrovnávaš! Večná ti vďaka a sláva, že si aj môjho ducha povzbudil, urobiac ho účastným
            na nekonečných slastiach a ideáloch!
U mešťana a zámočníckeho majstra pána Vendolského som našiel zhromaždených tunajších
            vlastencov a vlastenky. Pozdravil som ich slovenským pozdravením, uistiac ich, že tam
            pod Tatrami bývajú ich bratia a sestry a spolu s nimi sa prebúdzajú k vyššiemu národnému
            životu. Tu ma pán Vendolský zoznamoval s prítomnými mešťanmi, majstrami a tovarišmi,
            národne prebudenými synmi chrabrého kmeňa Moravanov. A jeho pani zas uvádzala prítomné
            panie a devy, ktoré sa útlym a zapáleným citom lásky vinú k svojmu národu, sú jeho
            ušľachtilými dcérami a hodne prispievajú k rozšíreniu národnosti v domácich a
            spoločenských kruhoch.
Tu sa začali rozhovory o slovanskej národnosti. Prvá otázka našich vlasteniek bola, či
            aj naše sestry Slovenky milujú materinskú reč a či nepachtia po cudzotách?
Nuž, sestričky naše Slovenky, vy utešene kvitnúce ruže tam pod Kriváňom a Sitnom, nad
            Nitrou, Váhom a Hronom, v tých rajských údoliach čistého Tatranska, nuž, čo myslíte, akú
            odpoveď som dal na otázky o vás?
Nemyslite si, drahé sestričky, že som viac hľadel na tie naše Slovenky, ktoré sa „nobl
            unterhaltujú“, „am vršek špacírovať ausfliegujú“, „zelena horkában sa mulatujú“ a „s
            honfišágom pildúnek“ otrepávajú, nevediac ani to, že za svoje jestvovanie ďakujú
            slovenskému národu! Nemyslite si veru, drahé naše Slovenky, že som mal väčší ohľad na
            tie poľutovaniahodné odrodilky ako na vás, ktoré ste svojou krásnou dušou pochopili a
            ušľachtilým srdcom pocítili sväté a neporušené pravdy a zámery našej národnosti! S
            hrdosťou som vyznal, že máme slovenské sestry, ktoré hlboko cítia krásu reči, vznešenosť
            povahy a minulú slávu nášho národa. A s nádejou môžeme očakávať od srdca našich
            Sloveniek, schopného vznešených a veľkých citov, že sa nám čoskoro všetky prebudia!
            Silná je naša nádej, že počínajúc od Čaby cez Pešť, Bystricu hore až k Sv. Mikulášu pod
            tisícročný Kriváň a od Bratislavy cez Nitru až k Štiavnici, v týchto utešených a
            požehnaných a slovenským hlaholom oduševnených krajoch a stráňach — nenájdeme nevďačné,
            odrodilé Slovenky! Ó, Slovenky naše, zľúbame vám alabastrové ruky a neprestaneme vás
            ctiť a milovať, ak aj vy neustanete milovať svoj slovenský národ a brániť a hájiť drahé
            a sväté dedičstvo uchované v spevoch a reči národnej! Pozrite na spanilé Moravanky, na
            hrdinské, peknohlasé Češky, a konajte podobne!
Po dlhých rozhovoroch som si prezrel ich knižnicu, ktorej počiatky sa založili
            grajciarmi, a teraz už veru knižnica obsahuje peknú zásobu kníh
[
102
]
a je dôkazom toho, že pri ľudskej usilovnosti, stálosti a vytrvalosti
            vyrastajú z malých začiatkov veľké veci.
Tovariš pána Vendolského mi ukazoval elektrický stroj, ktorý sám zhotovil, správajúc
            sa podľa návodu Šádkovej fyziky.
[
103
]
Ten istý mladý Slovan urobil vkusnú a názornú zemeguľu, viac zemepisných
            tabúľ, čiže máp.
Títo občania, pravda, nie sú z tých, ktorí cez sviatky a nedele chodia radšej do
            hostinca a nemilobohu mrhajú drahý čas, než aby ho využili na niečo užitočnejšie. Mladý
            a už pochvalne spomínaný pán Tomáš Jaroslav Zrzavý, vtedy tunajší kaplán, zhromažďoval
            často u seba mladých remeselníkov, majstrov a tovarišov a informoval ich o nových
            vynálezoch z ich odboru a nabádal, aby kráčali s duchom nového času. Vo svojej knižnici
            mal skoro všetky knihy, ktoré sa za posledných čias ukázali ako vítané zjavy na obzore
            znova pookriatej našej národnosti. Pán Zrzavý bol horlivým ctiteľom a milovníkom
            poriadneho a cnostného života, čo šíril aj medzi ľudom. Nejeden občan, ktorý bol predtým
            oddaný pijanstvu a obžerstvu, zvelebuje a oslavuje svojho dobrodincu, ktorý ho vytrhol
            zo zhubného víru mravnej i telesnej skazenosti. Pritom bol vrúcnym priateľom malých
            dietok a chudobných i opustených ľudí. Nadovšetko zapálená bola jeho duša nebeským
            plameňom k slovanskej národnosti; idea nášho života bola polárnou hviezdou jeho
            činorodého života. A týmto si získal nesmierne mnoho priateľov a ctiteľov, čím sa stalo,
            že do ústroja slovanského života na Morave prenikal vždy silnejšie, až sa stal
            nevyhnutným. A jeden z veľkých našincov ho počítal za prvého medzi prvými vlastencami na
            Morave, ktorí prakticky rozsievali semeno slovanskej národnosti.
[
104
]
Nedvědickí mešťania a okolití vlastenci si ho natoľko vážili a milovali, že
            keď sa odoberal do Zábrdovíc, vyprevádzali ho v zástupoch a vylievali bolestné slzy
            nekonečnej pravdy. A teraz studienku, vzdialenú asi na štvrť hodiny od Nedvědíc a
            navštevovanú a do poriadku uvedenú pánom Zrzavým, ozdobili lavičkami, lipami a pekným
            nábrežím nad riečkou Švarcavou, pokrstiac studienku menom „Slovanka“.
[
105
]
Toto meno dostala studienka pri slávnosti, ktorú si tu Nedvědičania
            zasvätili. Keď bola studienka totiž upravená, v ustanovený deň vyšli k nej a rečou,
            hudbou, tancom a rozdávaním darčekov pre deti zasvätili miesto, v ktorom mal kriesiteľ
            národnosti v Nedvědiciach pán Zrzavý svoje zaľúbenie. Pretože však pán Zrzavý bol
            zároveň horlivý aj v náboženstve, Nedvědičania sa rozhodli sem postaviť dvoch
            slovanských apoštolov Cyrila a Metoda ako prvých zvestovateľov kresťanstva vo veľkej
            Veľkomoravskej ríši, na čo už vtedy dostali povolenie, a obzerali sa po umelcovi.
Takto národ svätí pamiatku veľkých mužov! Hej, nie prsteňmi a zlatými medailami alebo
            nádhernými radmi, ale srdečnou úctou a nezabudnuteľnými spomienkami. Nedvědickí
            vlastenci smútili, keď odchádzal odtiaľto ich milovaný otec a priateľ, aby na inej roli
            vyskúšal sily svojho ducha a zápalu a tak upevnil slávu svojho mena vo svätom chráme
            vlasteneckých zásluh! Smútili — ako vravím — že ich pán Zrzavý zanechával, no potešovali
            sa tým, že sa mu skvelejšie miesto dostalo za podiel a že aj tam bude rozsievať sväté
            semeno národnosti. Ale čím sa potešia Nedvědičania a čím sa potešíme my všetci slovanskí
            vlastenci teraz, keď sa zbožný, ideou rozohriaty a činmi oslávený Zrzavý odobral na
            večnosť?! Práve čo toto píšem, počúvam, že Zrzavý umrel.
[
106
]
Ukončený je boj jeho života! Zvädol v plnom kvete svojej sily, zastavil sa
            prúd jeho mocne plynúceho života! Ach, že nás osud trýzni dvoma ranami: smrťou priateľov
            a rozpustilou bujnosťou našich nepriateľov!!
Ticho odpočívaj, nebeský vlastenec! Ty si sa zobudil z rána svojho ideálneho života do
            slávneho dňa dokonalej slávy. Prebývaš s bohom, oplývaš videním čistého sveta ideálov a
            ľutuješ nás zápasiacich so samými sebou a s hmotárskym svetom! Ticho odpočívajte, kosti,
            večne sa zaskvievaj, veľká duša jeho, v lone dokonalých ríš!!
Mohol by som uviesť mnoho dôkazov o činnosti v Pánu zosnulého a veľa dokladov o láske
            nedvědických mešťanov k národu, ale prestávam na tom, čo som už pripomenul. Čitateľ si v
            mysli doplní, čo som ja vynechal. Ó, bár by tento príklad našiel nasledovanie, ako je
            veľkého nasledovania hoden!
Dňa 16. júla odpoludnia som išiel aj s niekoľkými horlivými mladíkmi na pamätný hrad Pernštejn.
[
107
]
Tento hrad je zachovaný vo svojej úplnej sile a mohutnosti, vtlačenej mu a
            vštepenej moravskou dávnovekosťou. Vypína sa nad utešenou dolinou, v ktorej je vtesnané
            mestečko Nedvědice, a dvíha sa obrovským temenom nad okolité vrchy a pohoria. Od
            mestečka je vzdialený asi na štvrť hodiny a dostupný je cestou, ktorá vedie k nemu
            zboku. Teraz patrí šľachticovi Vilímovi z Mitrovíc
[
108
]
a Nemyšlu, pánovi na Pernštejne, Rožinke a Roháči (Sarvaši). Postavený je na
            vysokej bielomramorovej skale a mohutne vzdoruje zhubnému času, ktorý zničil už toľko
            mocných hradov, zvyšky to moravskej slávy, ale tento predsa nemohol zdolať.
S pomocou mojich mladých priateľov nám otvorili izby nádherného Pernštejna, obývaného
            v lete spomínaným šľachticom. Teraz pre chorľavosť pána šľachtica celá šľachtická rodina
            bola v Tepliciach, a preto sme mohli prejsť všetkými miestnosťami.
Najprv sme išli naľavo po schodoch a vstúpili sme do prvej velikánskej štvorhrannej
            siene, v ktorej sú obrazy a podobizne zo starších čias a ktoré teda majú ráz svojich
            vekov. Vysokými operadlami a všakovými výrezmi a ciframi ozdobené rytierske stolice a
            iné náradie toho istého starožitného druhu, zosúladené so stavbou a obrazmi, poskytujú
            utešený obraz starovekosti. Je tu aj pamätná kniha, do ktorej si cestujúci zapisujú mená
            a tu i tam pripájajú aj svoje city a myšlienky. Aj ja som niečo chcel napísať, ale v
            srdci bolo viac citov a v mojom ume viac myšlienok, než by som bol býval schopný
            rozhodnúť, ktorý cit, ktorá moja myšlienka by sa mala sem vhodne dostať. Preto som obsah
            celého svojho myslenia a cítenia vložil do slov, ktoré sú v znelke, vyňatej zo Slávy
            dcery: „Slávie, ó Slávie, ty jméno sladkých zvuků, hořkých památek, stokrát rozervané na
            zmatek, aby vždycky více bylo ctěno“ atď.
[
109
]
Z tejto siene sme šli menšou predsienkou, preplnenou obrazmi, a prešli sme
            do väčšej komnaty, ešte zaplnenej utešenými obrazmi a podobizňami. Tu ma zvlášť dojal
            obraz znázorňujúci bielohorskú bitku. Tak ma dojal, ako keď opustená sirota príde na
            hroby svojich nevinne usmrtených rodičov, bratov a sestier a spomína si na hodiny
            prežité v ich lone. Sláva ti, umelec, ktorý si namaľoval toto dielo a zhmotnil očiam
            smutného potomstva! Poďte, umelci, do chrámu neporušeného vlastenectva a vyberajte si za
            námety svojich umeleckých diel činy svojich preslávených pradedov! Vyvráťte mienku, nie
            vždy neodôvodnenú, že iba zmyslom lahodíte, znižujúc tak svoj štetec k ľudským
            slabostiam, prinášajúcim hojné úroky. Svoje ja zvečnite na vlasteneckých námetoch!
Odtiaľto sme chodili krížom-krážom po nesmiernom množstve skvostne upravených komnát a
            izieb. Tu som jasne videl, aký veľký rozdiel je medzi nestrojenou starodávnosťou a
            naparádenou súčasnosťou. Stavba je pevná, mohutná a jednoduchá, náradie je výrazom
            skvostnosti, nádhery, mäkkosti a ozdobnosti. Antickosť a romantika! Ó, kto spojí tieto
            dva živly pre blaho človečenstva?!
Jednu stranu hradu sme už poprechodili a poberali sme sa k druhej. Dlhými a úzkymi
            chodbami a ambitmi sme prešli na druhú časť obrovského hradu. Tu znova bola jedna
            ohromná sieň, podobná prvej, ktorou sme zas vnikli do izieb a prešli ostatné komnaty
            druhej časti Pernštejna.
Napokon sme cez môstok, prevesený nad hlbokou priepasťou, vošli do veže, ktorá je
            najstaršou stavbou hradu, najsamprv postavenou, ku ktorej sa časom pristavovali ostatné
            hradby. Ako zo všetkých izieb, tak sa najmä z tejto veže otvárajú pozorovateľovi
            najutešenejšie výhľady na všetky strany sveta. Chodiac takto po hradbách, sieňach,
            chodbách a rozličných komnatách, vmyslel som sa do sveta, žijúceho a jestvujúceho pred
            mojím storočím. Zdalo sa mi, že počujem štrngot zbraní víťazných, slovanských rytierov
            po hradbách a jasanie v radniciach rozbesedovaných vlasteneckých radcov. Ó, minulosť,
            ako si očarila mladú dušu, horekujúcu nad nečinnou prítomnosťou!
Aj, doby přeblažené, slavné minulosti moravské,
kam ste zalétly, prapor slávy dědů kde vlaje?
Rozložené v modré před okem dalekosti se táhnou
Slávy země — vnadná bez děje síla hyne!
Jen smutné zde ticho, hluboká němota zde přebývá —
sláva dějů minulých již v rumu štká a slzí!
[
110
]
Chodiac po hradbách, videl som na viacerých miestach veľkú zvieraciu hlavu, pričom ma
            zaujala obruč prevlečená cez nozdry. Keď som sa dopytoval na význam toho, dostal som
            bájno-historické vysvetlenie o pôvode hradu Pernštejn. V krátkosti ho tu podávam
            veľactenému čitateľstvu v nádeji (hoci bájnosťou razí, jednako nie je nadprirodzené a
            podáva aspoň obraz starodávnej prostoty), že ho vďačne prijme.
Bol teda — hovorí povesť — istý uhliar menom Věnova. Tento mal svoju drevenú chalúpku
            postavenú práve na tom mieste, kde je teraz veža, vari základ celého hradu, o ktorej sme
            už hovorili. Věnova častejšie odchádzal od svojho príbytku, vyhľadávajúc si obživu.
            Takýto čas vedelo využiť akési zviera zubor a zakaždým, ako uhliar vyšiel z domu,
            ukoristilo v chalupe, čo sa len dalo zožrať. Věnova dlhý čas len pozoroval, ale nikdy
            nevedel, kadiaľ by mohol zlodej prichádzať do jeho príbytku. Preto si raz zaumienil a
            rozhodol sa, že odíde len naoko a pritom zostal ukrytý vo svojom dome. Zubor, zviera
            neobyčajnej veľkosti a ukrutného pohľadu, prišiel znova, ale už nie s takým výsledkom
            ako predtým. Věnova vyskočil na lúpeživé zviera, hodil sa mu na krk, dlhým, na obe
            strany naostreným nožom mu prebodol nozdry a cez dieru mu pretiahol silnú húžvu. Takto
            skrotené zviera pojal so sebou a viedol ho pred kráľa, ktorý vtedy vraj býval v Brne.
            Kráľ si zviera poobzeral a zbadal, že Věnova je veľmi smelý, obratný a schopný muž, i
            chcejúc ho bohato obdarovať, spýtal sa ho, čo by si za tento veľký čin od neho žiadal; a
            sľúbil mu, že je hotový dať mu všetko, čo si zažiada. Uhliar, uspokojený kráľovskou
            pochvalou, nežiadal si nič iné, len aby dostal povolenie páliť uhlie po všetkých
            okolitých horách. Kráľ mu to dovolil, ba aj celú okolitú krajinku dal jemu a jeho
            potomstvu do vlastníctva. Uhliar Věnova oduševnený takouto kráľovskou milosťou vzal
            sekeru, akou chodieval ozbrojený, a razom odťal zubrovi hlavu. Kráľ pokladal tento čin
            za čin veľkého ducha a sily, a preto rozkázal a dal nariadenie uhliarovi nosiť v
            rytierskom štíte zubriu hlavu s prevlečenou húžvou cez nozdry; a takýto štít mal byť
            ozdobou aj všetkých jeho potomkov. Věnova sa víťazne vrátil domov plný radosti. Mal iba
            jediného syna a ten sa volal Prstan. Tomuto svojmu synovi Věnova vystaval na mieste
            svojej bývalej chalúpky, ktorá bola už od ohňa vo veľmi zlom stave, veľký drevený dom a
            nazval ho podľa synovho mena Prstan. Syn dorastal, a preto ho otec dal na kráľovský
            dvor, aby sa tam viac obzrel po svete. Medzitým on sám rozmnožoval dediny a zvlášť
            napomáhal a rozširoval včelárstvo. Syn sa po rokoch vrátil domov a ujal sa vedenia
            otcovských zemí. Neskôr jeden z Prstanových potomkov vystaval na mieste otcovského domu
            silnú vežu, ku ktorej sa časom pristavovali ostatné časti hradu, až vznikol hrad
            Pernštejn, ako ho teraz vidíme. Takto hovorí povesť!
Do roku 1631 vládol na tomto hrade rod Pernštejnovcov čiže Prštanovcov, a teraz na ňom
            vládne a v lete obýva aj so svojím domom, ako sme už spomenuli, šľachtic z Mitrovíc a
            Nemyšlu atď.
[
111
]
Ďalšie vyprávanie o pamätnom a zo všetkých moravských hradov najkrajšom a
            najzachovalejšom Pernštejne presahuje rámec obyčajného cestopisu. Ale keby niekto z
            tunajších pánov vlastencov vydal krátke dejiny tohto hradu v našej milej materinskej
            reči, preukázal by znamenité služby dejepisu vôbec a aj nám, túžiacim po podrobnejších
            vedomostiach, ktoré sa nás týkajú. Vysokoučený pán Sembera si získal veľké zásluhy
            napísaním zaujímavej a stručnej Histórie pánů z Bozkovic atď., v Brne tlačou Rudolfa
            Rohrera 1836.8, za ktorú mu istotne vzdáva vrúcne vďaky každý, kto ju čítal. Niečo
            podobné o Pernštejne by bolo, ako hovorím, želateľné a žiadúce.
Keď sme sa rozlúčili s majestátnym Pernštejnom, vrátili sme sa do Nedvědíc. Niekoľko
            pekných chvíľ a hodín som strávil v kruhu dobrých, horlivých a spanilomyseľných
            nedvědických vlasteniek a vlastencov. Boli sme spoločne aj pri studienke Slovanka, kde
            sa mi naskytla pekná príležitosť hovoriť o niektorých strašných katastrofách, ktoré
            zastihli náš národ, čo vyronilo nejednu slzu z očí citlivých vlastencov a vlasteniek.
            Títo statoční ľudia sa zvlášť vypytovali na nášho otca Kollára, z ktorého Slávy dcery
            majú prepísané mnohé miesta a zvelebujú ho! A keď som im načrtol nehody a trpké chvíle z
            jeho súkromného i verejného života, pozreli k nebu a prosili boha, aby mu dopomohol k
            víťazstvu nad opovážlivými nepriateľmi jeho a Slovanstva. Ale potešil som ich, vyznajúc
            im, že nejedni sa už zahanbili a potom premožení dôstojnosťou jeho charakteru, veľkosťou
            jeho ducha a rozsiahlosťou jeho umenia a vedomostí cúvli a jemu postúpili bojište. Ale
            ich nešľachetné srdce nie je premožené jeho mravnou silou, lebo až dosiaľ neprestávajú
            túžiť a nebo prosiť o jeho smrť. Blázni všetci — desaťkrát, hovorím, blázni, ktorí takto
            prosia boha, lebo ani to nevedia, že ich boh nevyslyší. Nebesia nám ho vyrvali z
            penivých vĺn dunajských a zachovajú nám ho aj naďalej. A keď sa bude mať zvečeriť deň
            jeho života, plný činov a práce: Pane, prepusť ho v pokoji! A vy, nepriatelia, nemyslite
            si, že taký bujný peň jeho zásad a umenia bude bez silných ratolestí. Jeho základná a
            životná sila a plodivá moc a jeho široké a ďaleké rozkošatenie zaslepili vás,
            nazdávajúcich sa, že on sám tu stojí ako mocný velikán a že jeho pádom padne aj idea
            rozosiata ním na všetky strany sveta, obývané naším národom! Nepadne! Máme nádej a svoju
            nádej opierame o úkazy, že v mnohých Kollárových žiakoch vyrastá mnoho Kollárov. A
            nielen v Kollárových žiakoch, ktorí sú všade, kam zasiahli jeho spisy, bohaté na idey,
            rezké myšlienkou a vládnúce umom, ale v žiakoch času, ktorí za rána poznali lúče
            budúceho veľkého znovuzrodenia Slovanstva!
Takto sme spolu uvažovali medzi recitovaním plamenných zneliek Slávy dcery. Skoro až s
            večerom sme sa poberali do mestečka. Ja som bol prekvapený darčekmi, ktoré boli prejavom
            spanilomyseľnosti a útlocitu vlastenecky zmýšľajúcich darkýň.
Večer ma navštívilo zopár mladíkov, aby som im opravil niektoré chybne prepísané
            miesta zo Slávy dcery a vysvetlil tie, ktoré pre nich boli menej zrozumiteľné.
Zostal som sám vo svojej izbe v hostinci, a keď som si zapisoval poznámky do
            cestovateľského denníka, začul som hlučný rozhovor vo výčape. Zišiel som, aby som videl
            ľud, lebo ľud som chcel a dosiaľ chcem dobre poznať.
Našiel som tu veľké množstvo rozličných ľudí. Pán hostinský ma zaviedol k jednému
            mužovi. S týmto sme sa hádali o slovanskej národnosti, pričom nás počúval veľký zástup
            ľudí. Bol to tiež horlivý Slovan, ale chcel sa vo svojom presvedčení upevniť. A na konci
            hádky sa vďačne a so zápalom priznal k svojmu národu, o ktorého národnosti bol
            zapochyboval. Túto hádku nepodávam osobitne, hoci azda patrí medzi moje hlavnejšie
            výjavy na mojej ceste, lebo cestopis by sa značne rozrástol. Možno ho časom prijme
            niektorý náš časopis a oznámi obecenstvu, a to na osoh najmä tých, ktorí nie sú zbehlí v
            polemikách o našej národnosti.
[
112
]
Bolo už neskoro v noci a ja veru dnes až príliš unavený prácami ducha i
            tela, hovorením i chodením! Dobrú, dobrú noc!!
Dňa 17. júla som sa lúčil s nedvědickými vlastencami a lúčenie pretrhované pohľadmi a
            úvahami trvalo skoro do poludnia. Bol by som musel tu dlhšie zostať, keby som sa nebol
            mohol vyhovoriť na svätú povinnosť rýchlo cestovať, keďže čas bol krátky. Veď pre
            tunajších vlastencov by bol sotva platil iný dôvod pre moje rýchle odobranie sa. Hoci mi
            to bolestne padlo, predsa som sa musel napokon rozlúčiť. Milí a vzácni Nedvědičania,
            buďte zbohom a nech s vami zostáva duch Slávie a vášho zomrelého kriesiteľa,
            veľkodušného Zrzavého!!
Tu som sa uberal hájmi a skladal som Pomněnky ze západní Moravy,
[
113
]
ktoré sú odtlačené v Květoch. Priam voľným prúdom kypeli z môjho srdca.
            Ponáhľal som sa rovno k veľkému Meziříčiu.
Cez Strážek, krásnu, pekne v údolí rozloženú dedinu, išiel som do Moravca. Cesty sú tu
            rovné, vysoko a pevne stavané, a pretože sa tiahnu návrším, poskytujú dobrý výhľad na
            okolitý kraj. Medzi Pikarcom a Křižanovom
[
114
]
je veľký rybník, ktorý je teraz však cestou tade prevedenou rozdelený na dve
            polovice. Kto ide z tejto strany, ten z Křižanova nič iné nevidí iba čierny a ponurý
            hrad. Naproti tomu z juhozápadnej strany je utešený pohľad na Křižanov. Zdá sa, akoby
            celé mestečko chcelo odrazu vyskočiť na túto stranu. Všetky krajšie a výstavnejšie
            budovy sú sem obrátené svojimi čelami. Z hradu, ktorý akoby strážil mesto od severu,
            vidieť dve strany; jedno nárožie obrátené na východ má básnický ráz a príjemne lahodí
            pozorovateľovmu oku. Neďaleko, k juhu mestečka je štvorhranný rybník. Okolitá krajinka
            je utešená a navôkol ohradená vrchmi. Keď som tade cestoval, slnko bolo nad horou,
            ľúbali ma voňavé vetríčky a ja som sa s nadšením a vnútorným jasom uberal tou zemou,
            ktorá aj pre mňa uchováva mnoho sladkých i trpkých spomienok. Do Meziříčia som došiel za
            noci a vítané ráno som dočkal na mäkkom lôžku dobre zariadeného hostinca.
Keď som ráno z prvého poschodia hostinca pozrel oknom, na svoju radosť som videl
            utešený veľký a skvostný koželužský nápis
[
115
]
v mojom materinskom jazyku! Tešilo ma to, lebo v tom som videl znamenie
            pokroku slovanskej národnosti v priemyselnej triede. V tunajšej kaviarni som našiel
            Květy, České noviny s Včelou
[
116
]
a iné, nemecké časopisy. Aj pán kaviarnik je horlivý Moravan a slúži mu na
            chválu, že má slovanské noviny. V Meziříčí som spoznal mnohých vzácnych pánov a
            vlastencov, ako sú pán Maloušek,
[
117
]
kupec, pán Havlíček,
[
118
]
kaplán, pán Skřivánek,
[
119
]
doktor, a iní.
Tu je velikánsky a ohromný hrad, ktorého pôvod siaha do Samových čias.
[
120
]
Pozoruhodné sú tu vysokorastlé, hrubé a košaté slávolipy, poskytujúce
            pútnikovi utešené divadlo. Sem ma vyviedol pán Maloušek, ktorého účinkovaním sa tu
            národnosť veľmi vzmáha. Je rozširovateľom kníh a ideí novších čias. Sám okrášlený
            nejednou skúsenosťou, naučil sa z rozličných hľadísk posudzovať pravú cenu a úžitok
            života s národnosťou. Utešené chvíle som zažil s ním! Zbohom, vlastenec! Putuj tiež
            vymeranou cestou k utešenému cieľu!
Zas až podvečer som sa poberal z Meziříčia, ktoré je tak dobre zachované z ohľadu
            našej národnosti, ale bohužiaľ natoľko zoslabnuté židovskou kolóniou z hľadiska
            hmotného, že aj ja, opäť utvrdený vo svojej mienke, musím sa priznať k tým, čo sa
            spravodlivo ponosujú na tento národ. Mnoho, mnoho prispievajú títo ľudia k znemravneniu
            národa!!
Za utešeného súmraku, vyprevádzaný pánom Malouškom ďaleko za mestečko, išiel som k
            Netínu. Slnko po krásnom dni, ako po veľkom víťazstve, zapadalo radostne a jasne. So
            západom som prišiel do Netína a navštívil som velebného pána Špačka, tunajšieho
            záslužného kaplána. Práve ako sa pán Špaček rozprával so svojím velebným pánom
            principálom, šľachetným a striebrovlasým starčekom, prekvapil som ich ako radostný
            zvestovateľ života tatranského Slovanstva. Privítali ma naozaj ako praví synovia nášho
            národa, a keď som im zvestoval, že „ešče Slováci žijú a budú žiť vždycky ze Slávú, bár i
            podnes hrozný vždy čiňá jim súsedi nátisk“,
[
121
]
spôsobil som im veľké a neočakávané radosti. Prišli sme na veci, kde sa tiež
            hovorilo iba o národnosti.
Pán Špaček je mladý človek z moravských Slovákov, bystrého umu a honosiaci sa
            praktickými zásluhami. U ľudu budí chuť k čítaniu, cit mravnosti a národnosti a sám
            požičiava vlastné knihy. Je to duch činný, pracovitý, ktorý sa usiluje stotožniť seba s
            národom. Svoju šľachetnú dušu dáva národu, aby sa zas nasýtil jeho duchom. Hovorili sme
            dlho do noci, až nás napokon milý sen sťa šumivý šepot vlniek ukolísal do nebeských
            obrazov nádejných snov.
Nasledujúceho dňa sa zlatovlasé slnko vkradlo do našej izby; na mysli mi bola moja
            cesta i zanechal som pohodlné lôžko a chystal som sa na odchod. Mnoho práce som mal, kým
            som mohol presvedčiť pána D., že musím nevyhnutne odísť. Naši páni vlastenci sú tu
            nekonečne pohostinní a dobromyseľní; večne budem spomínať na svoju cestu, lebo som
            našiel mnoho úprimných, milých a otvorených sŕdc. A natoľko som presvedčený o veľkej a
            šľachetnej povahe nášho národa, že niet sily, ktorá by zvrátila moje presvedčenie.
            Informovaný a poučený o okolitých vlastencoch, o nežičlivcoch atď., odobral som sa z
            Netína.
Išli sme spolu ďaleko k Měřínu, pri ktorom som sa musel rozlúčiť aj s týmto úprimným
            vlastencom. Zbohom, na cestách života i národnosti!!
Pred poludním som bol v Kamenici, kde je horlivý pán Těšík kaplánom. Zapálená duša,
            boh ti daj posilu v tvojom boji! Tu sa ťažko ujíma semeno národnosti a vôbec vyššieho
            vzdelania, ľud je skoro napospol odovzdaný korheľstvu. Takto svoje najutešenejšie cnosti
            a prednosti pochováva v pálenke, nápoji ničiacom človeka. Ale aj nad týmito prekážkami
            zvíťazí horlivý vlastenec, ako zvíťazil nebohý Zrzavý, najmä ak sa aj tu nájdu rázni,
            šľachetní a za vzdelanosť zapálení mužovia a mládež!
Do Lúk som prišiel s večerom a našiel som v lone rozkošných kvetín vznešeného pána
            dekana i s velebným pánom Žďárskym, jeho kaplánom. Po krátkej chvíli som bol ako doma,
            aj môj batôžtek, ktorý som si nechal v hostinci, prišiel už sem bez môjho vedomia.
            Vidieť pospolu v súlade a vzájomnom cítení dve duše zapálené za všetko, čo je národné,
            pôsobí Slovanovi radosť. A najmä ak si zaslúžilí ľudia, dávno postavení v úradoch a
            pokrytí ušľachtilými šedinami, nepokladajú za hanbu s mladými súhlasiť vo vyšších
            otázkach človečenstva, musí v mladom človeku budiť celkom inú dôveru a úctu, než si ju
            poniektorí požadujú. To je už tá ostatná úcta a oddanosť, ktorá sa vymáha násilným
            šlendriánstvom, slepým autoritárstvom alebo dokonca vymyslenými strašiakmi v rozličných
            podobách! Aj tu som sa presvedčil, ako vysoko si pán Žďársky ctí svojho vznešeného
            principála, a to tým väčšmi a tým neobmedzenejšie, čím väčšmi aj jeho ušľachtilá duša
            horí za národné blaho. Mladý človek cíti v sebe väčšiu silu, keď vidí, že aj vážni
            starci sa priznávajú k jeho presvedčeniu.
U pána dekana mi ukázali izbu a všetko pohodlie, kde som mal dlhší čas bývať. Boli by
            ma tu skoro za lúckeho občana vymenovali.
Okolitý kraj je menej vrchovatý a čím ďalej na západ, tým je stále nižší. Krajina je
            nie veľmi zaujímavá, podnebie je chladné, lebo čerešne dozrievajú iba v septembri, ba
            niekedy ani nedozrú. Ovocia je poriedko. Ľud je tu napospol moravský, ale miestami
            prijal nemecký odev, a to najmä v dedinách v blízkosti hraníc, kde bývajú Nemci.
K okrasám Lúk patrí kniežacia záhrada,
[
122
]
ktorá by však mohla byť vkusnejšie a nádhernejšie upravená, a veľký krásny
            kaštieľ, postavený kedysi ministrom Kaunicom.
[
123
]
Chrám je úhľadný a fara na peknom mieste a pohodlne zariadená.
Pri obede u pána dekana dňa 21. júla bol aj tunajší učiteľ školy. Hovorilo sa o veľkej
            hodnote starých českých cirkevných piesní, ktoré sú oveľa účinnejšie a nábožnejšie ako
            väčšina novších. A pripíjalo sa aj na slávu slávnych Slávov!
[
124
]
Toho dňa k večeru, keď začali lúče horúceho slnka chladnúť, ponáhľal som sa k Brtnici,
            vyprevádzaný pánom dekanom
[
125
]
a pánom kaplánom.
Prvé, čo mi urazilo ucho i národnú česť v Brtnici, boli výrazy, ktoré som počul pri
            vstupovaní do hostinca od pána hostinského, rodeného Nemca, ako (prosím o prepáčenie):
            „Du mährisches Rindvieh, du mährisches Luder“
[
126
]
atď. atď. Dobrú noc, ty nemecká vzdelanosť! Ale čo, veď sa to povedalo len
            na Slovana?! „Gehorsamster Diener!!“
[
127
]
Druhého dňa som vstúpil do kaviarne. Ale straťte sa, smutné spomienky, aby nepovedal
            môj nepriateľ, že vzdelanosť hľadám v kaviarni! Ja som síce nehľadal v kaviarni
            vzdelanosť, ale som ju ani nenašiel. Brtnice by sa mi skoro bola zošklivila, keby som sa
            nebol snažil nakuknúť do tunajšieho života inou cestou, lebo veru ako Slovan som sa ani
            v hostinci ani v kaviarni veľmi milo nepresvedčil o nemeckej zdvorilosti a civilizácii.
            Nechcem však z toho vyvodzovať nejaký záver, hoci o nás sa iba tak posudzovalo.
Aj tu máme vlastencov, v ktorých kruhu sa čítajú mnohé naše časopisy, ako Květy,
            Noviny s Včelou, Listy hospodářské,
[
128
]
Krok
[
129
]
atď.
Tu som navštívil velebného pána Italyho, horlivého vlastenca a znamenitého slovanského
            speváka. S pánom dr. Černým som mohol byť len chvíľu, lebo sa zberal práve so svojou
            paňou do Jihlavy k svojmu pánu tesťovi a chcel a nástojil na tom, aby som sa aj ja s ním
            a jeho paňou ta vybral. Ja som však bol na ten čas viazaný k Brtnici nevyhnutnými
            okolnosťami.
Pobaviac sa v Brtnici, šiel som na Jihlavu, ktorá sa zďaleka zjavila a ukázala dosť
            malebne. Pekné domy, rozsiahlosť a veľkosť tohto krajského mesta tvoria zaujímavý
            pohľad. Okolie je však jednotvárne, vrchovaté a prozaické. Ľud je nemecký, hovorí
            zvláštnym, dosť neľubozvučným a nepríjemným nárečím a líši sa od Slovanov zvykmi,
            mravmi, odevom, črtami v tvári i samým tancom. Na okolí Jihlavy bývajú Slovania, a to od
            východu Moravania a od západu Česi, lebo Jihlava je na samých hraniciach, ktoré delia
            Moravu od Čiech. V Jihlave pred pár rokmi bolo iba málo Čechov a Moravanov, ale teraz
            začína byť slovanský živel dôležitý a zjavný. Ja som tu zažil i radosti, i veselé
            chvíle.
Prechádzajúc sa ulicou, zrazu som začul spod vrát jedného domu radostné hlasy, ktoré —
            ako sa mi zdalo — ozývali sa ku mne. „Sem sa, pán uhorský vlastenec,“ (tu musím
            poznamenať, aby to nejaký náš novokovaný pomaďarčovateľ neprekladal ako „Magyar honfi“,
[
130
]
lebo nie všetko je Maďar, čo je Uhor) — zaznievali dva hlasy a v jednom z
            nich som poznal hlas pána doktora Černého. Musel som vstúpiť. Tu som spoznal pána
            Černého, švagra pána doktora toho istého mena, pána doktorovu paniu a jej milovanú
            matku. Bolo tu ešte aj niekoľko iných vzácnych osôb. Oslavovali sa totiž práve meniny
            pani Černej.
Sadali sme k bohato a skvostne pripravenému stolu. Hodovalo sa a rozprávalo. Tu som
            poznal v pani doktorovej vrúcnu dušu, zapálenú šľachetným ohňom za našu národnosť. Táto
            mladá, vzdelaná a spoločenská pani hovorila o láske „k sladkým zvukom materinským“ s
            takým nadšením, aké budí osvietenosť mravne vzdelanej mysle. Predovšetkým sa ponosovala
            na niektoré slečinky, ktoré sa nevedia rozísť s nemeckým duchom. Neviem si veru dosť
            vysvetliť, ako sa naše Češky a Moravanky, schopné veľkých citov, len tak neskoro
            priznávajú k svojej národnosti, keď predsa ich sestry Poľky nemôžu žiť bez národnosti.
            Poľka povie milému: „Nechcem ťa, ak nemiluješ národ a otčinu!“ Tak hovorte a cíťte aj
            vy, spanilé naše Slovenky, Moravanky a Češky, a krásne hlasy oživia nášho ducha a
            povzbudia k činom rod oslavujúcim!
Dobrým vínom a pivom sme pripíjali na česť a slávu našim vlastenkám! Pán Černý, švagor
            pána doktora i pán doktor sami priznávali, že sa už dávno nepamätajú na podobnú zábavu
            ako dnešná. „Znova sa presvedčujem,“ hovoril pán doktor, „že hviezda môjho života,
            slovanská národnosť, je silná! Ona leje božské svetlo na vnútro môjho duševného života,
            v ktorého centre roznecuje životný plameň a dodáva duchu posilu pre boje života!“ —
            Slávnosť sa skončila a večerom uháňal hintov, na ktorom zmizol našim očiam pán doktor so
            svojou milovanou, spanilomyseľnou manželkou. Ja som zostal u pána Černého, požívajúc
            jeho dobrodenia.
Dňa 23. júla som si prezeral zvláštnosti Jihlavy. Toto pekné krajské mesto má vyše
            štrnásťtisíc obyvateľov. Osobitnú pozornosť si zasluhuje tunajšie veľké námestie, ktoré
            je sto sedemdesiattri siah dlhé a päťdesiattri až šesťdesiattri siah široké. Chrám sv.
            Jakuba stavaný v gotickom slohu je dielo pekné a na veži je sto pätnásť centov ťažký
            zvon. A sú aj iné zvláštnosti. Divadla tu niet, čomu som sa veľmi čudoval. Mesto so
            štrnásťtisíc obyvateľmi by si udržalo divadlo. Azda — myslel som si — až keď prevládne
            slovanský živel, vtedy vyrastie jeho silou aj chrám Thálie
[
131
]
a rozvije sa s časovými potrebami.
Jihlava — ako som už spomenul — je chudobná na zaujímavé alebo romanticky vábivé kraje
            a prechádzky, predsa však má jedno dosť pôvabné miesto, kam sa Jihlavčania chodia
            prechádzať a ináč zabávať, zvané Senunah čiže Heulos.
[
132
]
Zašiel som si sem sám, aby som pookrial pohľadom do šíreho sveta; bol som tu už
            predtým s pánom Černým a zakúsil som niečo, o čom som už jednak v Květoch písal a
            jednak, sporiac tu s miestom, načrtám tieto výjavy, ak boh dá, niekde inde.
[
133
]
Pred večerom som sa dal zapísať medzi cestujúcich a dostal som zvláštny dostavník. Na
            ceste do Prahy som sa zišiel s pánom M., ktorý tiež cestoval do Prahy. V jeho
            spoločnosti sa mi čas míňal.
O malú chvíľu sme prešli hranice
[
134
]
a prenikli sme hlbšie do Čiech. Tma zakrývala českú zem a tiché padanie
            dažďa mnoho prispievalo k trudným melanchóliám, stiesňujúcim moje srdce a myseľ. Hranice
            sme, ako hovorím, minuli a pomaly sa aj nebo vyjasnilo, takže bledý mesiac bozkával naše
            vozy, ktoré sa pekne uberali za práskania bičov a vtipkovania pohoničov.
Odrazu sme sa ocitli na krytom moste. Pod nami šum rieky. Čo je to, pýtam sa,
            nevediac, kde sme. A hej, to sme nad Sázavou, tou českou riekou Sázavou. Zdalo sa mi, že
            do noci kvília jej šumivé vlny:
Smutek, strast a boly věčné
plémě nemohou nevděčné
povzbuditi k cítění!
Tma, slepota, vír neřestí
na mém břehu žalně chřestí —
nikdo-liž to nezmění?!
[
135
]
Ale ozvena nočnou diaľkou ohlasovala: „Zmení, zmení!“ Čudné to, ako si obrazotvornosť
            tvorí obrazy a budí živé hlasy v šumivých vlnách skromných vlasteneckých riek!
Boli sme v Německom Brode.
[
136
]
Krásny to bol pohľad na staromódne budovy a domy, ticho osvetľované bleskami
            bledého mesiaca. Tie zakliate hrady, žijúce v národných povestiach, asi takto mohli
            vyzerať a dosiaľ žijú v sviežej obrazotvornosti ľudu.
Druhého dňa sme obedovali v Čáslavi. Čáslav je krajské ohradené mesto, leží v úrodnej
            rovine a je dosť úhľadne stavané. V tunajšom hlavnom chráme ležal až do čias
            bielohorskej bitky, čiže do roku 1620, povestný vodca táborcov nepremožiteľný Žižka.
[
137
]
Ale šialený a fanatický Ferdinand
[
138
]
dal po spomínanej nešťastnej bitke hrob rozbúrať a pozostatky tohto veľkého
            vojaka a Čecha a zúrivého pomstiteľa nevinného Husa rozhádzať! Tento mocnár sa nazdával,
            že zničením jeho hrobu udusí aj jeho pamiatku, ale sa sklamal! Veď pamiatka všetkých
            mužov, najmä takých, ktorí svojím čisto národným rázom, veľkými činmi a národ
            prenikajúcim duchom pripútali na seba celé storočia a pokolenia svojho rodu, pamiatka
            takýchto mužov — ako hovorím — nie je iba na stĺpoch vyrytá a v hroboch zachovaná, lež
            ona zapúšťa nerozborné základy v srdciach ľudských a prelieva sa z pokolenia na
            pokolenie. Keď sme sa viezli z Čáslavi, objavila sa nám v plnej svojej rozľahlosti v
            českých dejinách pamätná Kutná Hora, toto rodisko svetoznámeho nášho Kutnohorského,
            vynálezcu kníhtlačiarstva.
[
139
]
Tam, hľa, velebne sa vznáša chrám sv. Barbory,
[
140
]
tu k hviezdam siahajúce veže sv. Jakuba
[
141
]
a tam zas nádherné budovy! Je to pohľad rovnako zaujímavý a pôvabný, ako
            vážny a smutný. No blesky jej bývalej slávy uhasli a pracovitá ruka Hory
[
142
]
klesla do tichej domácnosti. Ba aj pamiatka by bola skoro vyhynula, keby ju
            veľký náčelník českej beletristiky, náš slávny Kajetán Tyl
[
143
]
nebol svojím ráznym géniom vzbudil a vzkriesil zo šedých trosiek. O Rozine Ruthardovej,
[
144
]
poviedke z dejín kutnohorských, pohovorím neskôr.
V Kolíne sme presadli na iný dostavník a utvorila sa aj nová spoločnosť. Dostal som sa
            do spoločného oddelenia s troma Sasíkmi.
[
145
]
Títo išli z Uhorska s pijavicami a veľa rozprávali o Maďaroch a Slovákoch.
[
146
]
O Slovákoch hovorili, že vďačne poskytujú nocľahy, pri líhaní vykonávajú
            pobožnosť, vypytujú sa na cudzie krajiny, na obyčaje, na náboženstvo a potom že
            vyprevádzajú z domu a naprávajú na cestu; Maďarom pripisovali málovravnosť, nevľúdnosť a
            strašný pohľad. Obdivoval som tento pravdivý úsudok pospolitých Sasov. Mnoho rozprávali
            o svojich domácich záležitostiach a často dali znať, že by aj v Uhorsku privykli.
V druhej časti voza bola jedna kocúrkovská rodina. Personál bol takýto: pán doktor,
            ktorý hrbatej, ustavične stonajúcej slečinke sľuboval v Prahe predpísať lieky, jedna
            rozmaznaná obstarná panička, zakaždým opakujúca: „Hm, man muss sich zu Allem verstehen!“,
[
147
]
a napokon jeden zhýralý fičúr s rozcuchanou bradou. A rozprávali celkom po
            česko-nemecky! Nasmial som sa veru a zišlo mi na um: „Půl toho, půl toho jen, jak
            netopýři mají.“
[
148
]
Večerom sme post multa fata
[
149
]
došli do Prahy!
[
98
]
… vypína sa malebný hrad…
— Panorámu Letovíc tvoria tri
                    kopce: na jednom stojí farský kostol, na druhom kláštor a na treťom, ktorý sa
                    vypína nad riekou Svitavou, je starý hrad pánov z Letovíc. V čase Hurbanovej
                    cesty bola majiteľom hradu maďarská rodina Kálnokyovcov.
[
99
]
dielne
— textilka, z ktorej sa dnes vyvinula jedna z
                    najväčších tovární na čipky
[
100
]
… kde už nebývajú úprimní, zhovorčiví a spevaví Slovania
— Letovice boli české a nemecký živel zastupovalo iba niekoľko rodín zo zámku a
                    z textilky. Až severne od Letovíc sa začínal početnejší nemecký živel. Hurban
                    býval asi v hostinci pod farou, kde sa stretol s Nemcami. (Podľa písomnej správy
                    z Letovíc.)
[
101
]
Rošec
— dnes Rozšec nad Kunštátem v okrese
                    Boskovice
[
102
]
… a teraz už veru knižnica obsahuje peknú zásobu kníh…
—
                    Podľa správy z roku 1838 mala knižnica v Nedvědici 120 zväzkov.
[
103
]
Karel Šádek
(1783 — 1854) — učiteľ v Hradci Králové,
                    vydal roku 1825 knihu Přírodoskum nebo Fyzika a okrem toho bol autorom učebníc
                    mechaniky, zemepisu a astronómie.
[
104
]
A jeden z veľkých našincov ho počítal za prvého medzi prvými
                        vlastencami na Morave…
— nezistili sme, kto takto hodnotil
                    Zrzavého
[
105
]
„Slovanka“
— tak sa volá až podnes studienka blízko
                    Nedvědice nad riekou Srvatkou (Švarcavou), ktorá preteká týmto mestečkom. Pri
                    studničke sú zasadené lipy, ale Hurbanom spomínané lavičky a obraz Cyrila a
                    Metoda tam nie sú.
[
106
]
„Slovanka“
— tak sa volá až podnes studienka blízko
                    Nedvědice nad riekou Srvatkou (Švarcavou), ktorá preteká týmto mestečkom. Pri
                    studničke sú zasadené lipy, ale Hurbanom spomínané lavičky a obraz Cyrila a
                    Metoda tam nie sú.
[
107
]
Pernštejn
— (v pôvodine Pernštain) hrad nad
                    Nedvědicou
[
108
]
Vilím Mitrovský
(1789 — 1857) — člen rodu Mitrovských,
                    ktorému patril Pernštejn od roku 1818. Tento rod mal majetky aj v Nemyšli (obec
                    v Pražskom kraji pri Tábore), v Dolnej Rožinke (v okrese Bystřice nad
                    Pernštejnem) a v Szarvasi v Maďarsku (poslovančené Roháč).
[
109
]
Vilím Mitrovský
(1789 — 1857) — člen rodu Mitrovských,
                    ktorému patril Pernštejn od roku 1818. Tento rod mal majetky aj v Nemyšli (obec
                    v Pražskom kraji pri Tábore), v Dolnej Rožinke (v okrese Bystřice nad
                    Pernštejnem) a v Szarvasi v Maďarsku (poslovančené Roháč).
[
110
]
Aj, doby přeblažené…
— zrejme je to Hurbanova vlastná
                    báseň, písaná v tzv. elegickom distichu (spojenie šesťstopového verša s
                    päťstopovým)
[
111
]
Do roku 1631 vládol na tomto hrade rod Pernštejnovcov čiže
                        Prštanovcov…
— Roku 1631 vymrel rod Pernštejnovcov po meči, ale
                    Pernštejnovci prestali byť majiteľmi hradu už roku 1596. — Ináč meno Pernštejn
                    sa odvodzuje z nemeckého pernstein alebo bernštein (Bärenstein) čiže asi
                    Medvedia skala, Medvedí hrad.
[
112
]
Možno ho časom prijme niektorý náš časopis…
— Hurban, ako
                    vieme, podobný článok nikde neuverejnil.
[
113
]
Pomněnky ze západní Moravy
— Hurbanove verše odtlačené z
                    Květov v Dodatkoch vo vydaní z r. 1960.
[
114
]
Křižanov
— obec v okrese Velké Meziříčí, so zrúcaným
                    hradom, ktorý zhorel za tridsaťročnej vojny
[
115
]
… som videl… koželužský nápis…
— Týmto garbiarom bol
                    Ferdinand Hubáček, ktorého Hurban uvádza v Nitre I, str. 301.
[
116
]
České noviny s Včelou
— správne: Pražské noviny a Česká
                    včela, ktoré vychádzali v Prahe a v tom čase ich redigovali Jan Nepomuk Štěpánek
                    a Jan Slavomír Tomíček.
[
117
]
Ignác Maloušek
— kupec s ovocím a zeleninou, získal si
                    zásluhy o rozširovanie českých kníh vo Veľkom Meziříčí, napísal kroniku a ako sa
                    dozvedáme od samého Hurbana, bol účastníkom v poľskom povstaní
[
118
]
Jan Havlíček
(1812 — 1855) — rodák z Bystrce pri Brne
                    (dnes časť Brna). V meste si zachoval povesť obetavého a horlivého kňaza a
                    národného pracovníka, mal knižnicu českých kníh a vo svojej kaplánke súkromnú
                    školu pre mládež.
[
119
]
Skřivánek
— správne František Skřivan (1807 — 1895),
                    pôvodom z Krucenburka, ktorý sa po štúdiách v Prahe a vo Viedni osadil ako lekár
                    vo Veľkom Meziříčí a tam rozširoval české knihy, organizoval divadelnú činnosť,
                    školstvo a spevácke zábavy a venoval sa odbornému zalesňovaniu holých
                    strání.
[
120
]
Tu je velikánsky a ohromný hrad, ktorého pôvod siaha do Samových
                        čias
— Samo (623 — 658), údajne franský kupec a podľa iných
                    Slovan, položil základy prvému slovanskému štátu na západe, keď sa roku 623
                    postavil na čelo panónskych a moravských Slovanov proti Avarom a stal sa
                    slovanským panovníkom. Že hrad vo Veľkom Meziříčí siaha do Samových čias, to je
                    iba jedna z povestí, ktoré rozprávajú o vzniku hradu.
[
121
]
… ešče Slováci žijú…
— Je to citát zo zakončenia šiesteho
                    spevu Hollého Svatopluka, pravda, v prispôsobenej podobe, ako sa tieto verše z
                    Hollého často citovali. Pôvodné znenie je totiž takéto:
Než sami ešče žijú, i budú žiť vždicki ze slávú:
Bár i podňes vždi čiňá jím súseďi náťisk.
[
122
]
kniežacia záhrada
— bola zriadená roku 1834 veľkým
                    nákladom a podľa anglického vkusu s dvoma skleníkmi
[
123
]
Václav Antonín Kaunic
(Kaunitz; 1711 — 1794) — rakúsky
                    štátnik, požívajúci veľkú dôveru Márie Terézie, bol aj podporovateľom umenia a
                    priemyslu. Kaštieľ v Lukách však postavil v rokoch 1739 — 1747 jeho otec
                    Maximilán Kaunic.
[
124
]
A pripíjalo sa aj na slávu slávnych Slávov!
— Ohlas 208.
                    znelky Kollárovej Slávy dcery:
U všech nových národů i dávných
chválu měli vážní předkové,
i my, vlastenci a bratrové,
slavme slavně slávu Slávův slavných…
[
125
]
dekanom
— v Lukách bol v tom čase František Kinzel (1783
                    — 1850), pôvodom z Lomnice
[
126
]
„Du mährisches Rindvieh, du mährisches Luder“
(nem.) — Ty
                    moravské hovädo, ty moravská pľuha.
[
127
]
„Gehorsamster Diener!!“
(nem. pozdrav) — Najponíženejší
                    služobník (tu, pravda, povedané ironicky).
[
128
]
Listy hospodářské
— Listy ponaučné i zábavné pro polní
                    hospodáře a řemeslníky v Čechách, ktoré vychádzali v Prahe od roku 1838 za
                    podpory Vlasteneckej hospodářskej společnosti.
[
129
]
Krok
— časopis pre inteligenciu vydával v rokoch 1821 —
                    1837 v Prahe Jan Svatopluk Presl.
[
130
]
Magyar Honti
(maď.) — maďarský vlastenec
[
131
]
Chrám Thálie
— divadlo. (Thália, múza veselšieho
                    básnického druhu, najmä komédie.)
[
132
]
Senunah čiže Heulos
— pekný park, založený roku 1824 na
                    návrší nad mestom
[
133
]
… o čom som už jednak v Květoch písal a jednak… načrtám tieto
                        výjavy, ak boh dá, niekde inde
— Hurban písal o Jihlave v Květoch
                    1839 (str. 352); ďalší sľúbený príspevok o Jihlave už nikde neuverejnil.
[
134
]
O malú chvíľu sme prešli hranice
— hranice medzi Moravou
                    a Čechami, ktoré boli v tom čase administratívne oddelené
[
135
]
Smutek, strast a boly věčné…
— zrejme sú to vlastné Hurbanove verše
[
136
]
Německý Brod
— dnes Havlíčkův Brod
[
137
]
Jan Žižka
— bol najprv pochovaný v Hradci Králové a potom
                    prenesený do Čáslavi do kostola sv. Petra a Pavla (kostol z 12. storočia)
[
138
]
Ferdinand II.
(1617 — 1637) — potlačil české povstanie v
                    bitke na Bielej hore (1620) a vzápätí zaviedol násilnú protireformáciu
[
139
]
Kutnohorský
— Johann Gutenberg (pred 1400 — 1467),
                    vynálezca kníhtlače. Na rok 1840 pripadalo štyristoročné jubileum vynájdenia
                    kníhtlače a už pred týmto jubileom sa z českej strany obraňovala téza, že
                    Gutenberg pochádzal z Čiech, a to z Kutnej Hory. No ukázalo sa, že takáto
                    domnienka nemá nijaký historický podklad.
[
140
]
Chrám sv. Barbory
— v Kutnej Hore patrí medzi
                    najvzácnejšie gotické pamiatky v Európe. Jeho základy siahajú až do 14.
                    storočia.
[
141
]
Chrám sv. Jakuba
— gotická pamiatka v Kutnej Hore zo
                    začiatku 14. storočia, má vežu vysokú 82 metrov
[
142
]
Hory
— Kutná Hora
[
143
]
Josef Kajetán Tyl
(1808 — 1856) — kutnohorský rodák,
                    vynikol ako buditeľ, pokrokový spisovateľ, ochotník i herec z povolania,
                    divadelný kritik a dramaturg, novinár i redaktor
[
144
]
O Rozine Ruthardovej
— ide o novelu J. K. Tyla z dejín
                    Kutnej Hory, vyšla v almanachu Vesna (Almanach pro kvetoucí svět), ročník III.,
                    str. 1 — 174
[
145
]
Sasíkmi
— Nemcami zo Saska
[
146
]
Títo išli z Uhorska s pijavicami…
— Tzv. uhorské pijavice
                    (Hirudo officinalis) sa používali v medicíne na púšťanie krvi. Pijavice sa
                    zbierali najviac v máji a júni a potom zas v septembri a októbri a robili sa s
                    nimi veľké obchody.
[
147
]
„Hm, man muss sich zu Allem verstehen!“
(nem.) — Hm,
                    treba sa vo všetkom vyznať!
[
148
]
Půl toho, půl toho jen…
— Citát z Kollárovho Predspevu k
                    Slávy dcere:
Odrodilí synové však své sami matce začasto,
bič macechy hříšné oblizujíce, lají,
nejsou mi Slované životem, nejsou ani Němci,
půl toho, půl toho jen jak netopýři mají.
[
149
]
Post multa fata
(lat.) — po mnohých útrapách (doslovne
                    osudoch)

--- KAPITOLA 5 ---

V
Praha — Boje — Pravda — Spoločenský život — Krásna pleť — Škôlka — Budeč —
                Amerling — Vlastenci — Výlet z Prahy — Lúčenie — Labe — Jiří Poděbradský — Chudobná
                múza — Hradec — Pospíšil — Chmela — Tyl — Rozina Ruthardova — Týniště — Pelikán —
                Piesne — Litomyšl — Rettig
Nuž vitaj mi, Praha! Ty velebný chrám slávy slovanskej! Vitajte mi, duchovia,
            vznášajúci sa nad večnými pomníkmi svojho voľakedajšieho jestvovania! Vítam ťa, ó zem
            slávy, krvou praotcov skropená! Vitaj mi, ty slávy i hanby obraz!
[
150
]
Praha predstavuje celý život Čiech: či vo veľkom a či v malom — obchod a kupectvo, či
            vo veľkom a či v malom — umenie, či vo veľkom a či v malom — literatúru. Je to stok a
            zlev všetkého, čo Česko má a tvorí. Okrem toho je Praha zásobárňou historicky pamätných
            dejov a činov, svätyňou národných pokladov, panteónov duchov kedysi tu slávne žiariacich
            a nebom hviezd, ktoré národy osvecovali, takže znamenite a čerstvo sú zachované v pamäti
            minulé veky a na ich zrúcaninách — každodenne oplakávaných — stavia točiaci sa vír nášho
            storočia nové budovy. Hoci ten istý vír minulé pamiatky aj ničí, jednako duch
            Slovanstva, spôsobujúci nepatrnú časť onoho víru, upevňuje tým viac vrstvy národných
            zásad na pevných základoch starodávností, ktoré sa nedajú zváľať.
Ako bývala Praha kedysi zapletená do bojov, vedených zbraňou v nej samej, s ňou samou
            a s inými, tak sa teraz duchovne kvasia v nej protivné sily a nepriateľské živly. Že v
            novších časoch Praha mocne antagonizuje antislovanským živlom, to je už svetoznáma vec.
            Je však postavená aj v boji v sebe samej. Prejdem mlčaním, že aj tu sú odrodilci, ktorí
            nevedia, že chodia v cyprusovej tôni slávy svojich pradedov
[
151
]
a spôsobujú mnoho mrzutostí paškvilovým pachom, rozdúchaným v nemeckých
            žurnáloch. To je však podlosť, preto o nej mlčím.
Oveľa viac ma dojal boj, aký je medzi samými našincami. Vopred vyznávam, že nie som
            nenávistník bojov, lebo iba trením protipostavených životov vychádza všetka pravda na
            svetlo! Ale nenávidím straníctvo. Nechcem povedať, že by pražskí vlastenci stáli proti
            sebe ako nepriatelia, veď predsa všetci chcú napomôcť blaho vlasti a osláviť náš národ.
            Ide tu o individuálnosti, o osobné presvedčenia a pohnútky, aké hýbu vlastenectvom. A
            tu, pravda, ako vždy a všade, býva kúkoľ medzi pšenicou. No ani v tomto nevidím nič iné,
            iba náznaky lepšieho dorozumenia. My sa vyviňujeme sami od seba, nuž nečudujme sa tým
            rozličným obludám, ktoré sami plodíme. Pravdu však, hoc by nám ako trpko padla, nikdy
            nespúšťajme z očí. Človek nie je celkom ani anjel, ale ani diabol. Jedine pravda ho
            vyvedie zo zmätku na rozkošné výslnie človečenstva!
Z tunajšieho literárneho života som mal radosť. Nebudem teda opisovať túto stránku a
            nazriem k poniektorým jednotlivcom, ktorých konanie najjasnejšie zvýrazňuje nádejný a
            sľubný život Prahy.
Nebudem tu hovoriť o našich veteránoch: Šafárikovi, Preslovi,
[
152
]
Palackom, Mladoňovi,
[
153
]
Hankovi,
[
154
]
Čelakovskom,
[
155
]
Štěpánkovi
[
156
]
atď., o ktorých Európa mnoho vie; obmedzím sa iba na niektoré nákresy
            spoločenského života a na počínanie mladších vlastenecky zmýšľajúcich mužov.
U vysokoučeného muža, agilného dr. Staňka som zažil mnoho duševných a srdečných
            radostí. Poznal som jeho domácnosť, utešene povýšenú na stanovisko slovanskej zásady.
            Raz v spoločnosti slávnych pánov Palackého, Presla, Amerlinga atď. sme sa u pána Staňka
            zaujímavo kochali v hre na klavír a v anjelskom speve slečny švagrinej pána Staňka.
[
157
]
Pocit národnej dôstojnosti, rozprúdený v jej spanilej duši, prebleskoval v
            plamenných výrazoch, akými prednášala piesne Rukopisu Královédvorského
[
158
]
a mnohé Kollárove znelky majstrovsky zhudobnené. Ak krásna pleť — o tom som
            sa znova presvedčil — pocíti raz národnosť, ujíma sa jej ohnivejšie ako mužovia a
            ohnivejšie ju vtláča v okruhu svojho účinkovania ako oni vo svojom.
Najmä tam, kde je duša vlastenky aj k vyšším záležitostiam života prebudená, je zápal
            zrejmý a ním sprevádza potom i svojho manžela, i svoju domácnosť, i prejavy života.
[
159
]
Malá sedemročná dcéruška pani Staňkovej je také horlivé dievčatko, že raz,
            keď sme si v spoločnosti niekoľkých pánov vlastencov a vlasteniek prezerali zbierky
            obrazov a kresieb v nádhernom Nosticovskom paláci,
[
160
]
cítila sa urazená, keď sa jej náš sprievodca po nemecky prihováral. Chodiac
            so mnou, ponosovala sa mi na neho, dodávajúc: „Ja som Češka.“ Kde sa takto od malička
            vedú dietky k milovaniu a cteniu svojho národa, tam niet obavy, že nejaká móda zničí
            rozkošný puk národnosti, zaštepenej v útlom srdci.
Dňa 28. júla sme boli pozvaní na obed k slávnemu Preslovi, lebo o dva dni sa mal
            odobrať za účelom svojho prírodovedného bádania na cestu, tuším do Talianska. Páni Amerling,
[
161
]
Staněk
[
162
]
a domáci pán a ďalej ja i so svojím spolucestovateľom Mastišom sme boli
            pospolu. Ale spoločenským živlom, farbou a jasom celej hostiny boli dve slečinky —
            príbuzné pána hostiteľa. Išlo to tu celkom po slovansky. Náš veterán Presl je skvelý
            Čech aj v spoločnosti, a aký hlboký je v spisoch, taký jemný je v konverzácii. A naše
            slečinky, ktoré sa vrúcne zúčastňovali na rozhovore, rozprúdili národné radosti, ktoré
            napokon splynuli v čulý rozmar a živý štrngot na slávu Slovaniek a najmä Češiek, ako aj
            pravých vlastencov.
Práve dnes predpoludním som bol na prednáške pána Amerlinga v nedeľnej škole. Pán
            Amerling vyučuje nadšene, s veľkým duchom, proste a zrozumiteľne. Milo ho počúvať. Ó,
            bár by si len vedeli všetci vážiť jeho zásluhy, ó, bár by vedeli využiť príležitosť,
            ktorú im pre naučenie sa všeličomu poskytuje škola pána Amerlinga!
Ale celú moju pozornosť obrátili na seba škôlka a Budeč, tieto dva ústavy, od ktorých
            očakávame veľké veci! Škôlka nie je nič iné ako škola pre malé dietky. Iba s tým
            rozdielom, že tu sa neučí tak, ako to dosiaľ bývalo v našich školách. Sem chodia dietky
            od dvoch do šiestich rokov. A učia sa všetko, čo človek potrebuje. Dievčatá tu poznávajú
            hodváb, vlnu, ľan, rozličné plátna, bavlnené látky, domáce náradia a ich používanie,
            dostávajú vysvetlenie o rozličných prípadoch, ktoré sa neraz vyskytnú v hospodárstve,
            osvojujú si pravidlá mravnosti, poznávajú prírodu — slovom, učia sa tu všetko, čo ako
            dobré gazdinky budú potrebovať a čo ich aj ako zvláštne osoby má ozdobovať. Výchova
            chlapcov je tiež dôkladná a zaujímavá. Aj oni sa učia najpotrebnejšie veci. Základným
            kameňom všetkého vyučovania a vychovávania je príroda a mravnosť, ktoré sa navzájom
            napomáhajú a zošľachťujú. Dietky v škôlke vedia z vecí vôkol nás toľko, čo ani my
            nevieme, aj keď studia humanitatis
[
163
]
absolvujeme a nos dei gratia rhetores
[
164
]
sme. Lebo nám sa na školách do hlavy natĺkajú jazyky, a trvalé znalosti sa
            alebo vôbec neprednášajú, alebo len ledabolo. Prichádzame na filozofiu,
[
165
]
pýšime sa, že sme filozofi, a obyčajne o pravej filozofii nemávame ani
            zdania.
Spôsob pána Svobodu pri vyučovaní týchto dietok je znamenitý a hodný nasledovania. On
            nemá v škole ani prúty, ani bičíky, ani nič podobné, a predsa dietky, ktorých je tu z
            obojeho pohlavia veľké množstvo, poslúchajú, dávajú pozor a zo dňa na deň väčšmi sa
            vzdelávajú. Spôsob pána Svobodu podchytáva všetky schopnosti dietok v škôlke, čo má ten
            význam, že sa dietky poznávajú hneď v pukoch svojich schopností. A najmä to napomáha, že
            dieťa, ktoré nemá rado jednotvárnosť, nestráca pozornosť, lež má ustavične ducha upútaného.
[
166
]
Bol som asi dve hodiny na vyučovaní pána Svobodu a nevedel som nadostač naobdivovať
            snadnosť a ľahkosť vo vyučovaní a pritom som mal skvelú zábavu.
Pán učiteľ učí veľmi hravo. Keď učí slabikovať, vyvolá chlapca alebo dievča k tabuli a
            na ňu kladie tabličky, na ktorých sú napísané písmená. Ako sa písmená postupne kladú,
            tak ich aj vyvolané dieťa pomenúva a ostatné dietky opakujú po ňom. Nato sa vyvolá iné
            dieťa a tak to ide ďalej. Keby jedna vec mala už dietky omrzieť, pán učiteľ prikročí k
            inej. Rátanie je pre nich veľmi príjemnou zábavou. Prvé základy počtovania sa učia s
            guľkami, pričom rátajú a tlieskajú ručičkami. Ak je niektoré dieťa nepozorné a pán
            učiteľ to vidí, rozpráva nejakú rozprávku o nepozornom a neposlušnom chlapcovi alebo
            dievčatku. Nato sa spýta svojich mladých poslucháčov, či je to pekne byť nepozorným a
            neposlušným. Keď všetky odpovedia, že nie, zaspieva sa veta, obsahujúca mravnú pravdu.
            Pán učiteľ sprevádza ich spev na husliach. Takto sa dieťa poučí a pokarhá. A všetkým
            dietkam prejde čas milo a poučne. Po týchto vyučovaniach sa ide von, do záhradky atď.,
            kde sa detská myseľ upozorňuje na veci, vôkol ktorých často chodíme, a jednako nepoznáme
            ich uplatnenie alebo inú hodnotu, čo by sme pri ich znalosti mohli neraz použiť pre
            dobro seba aj iných.
Takto sa dietky ešte pred vstupom do siedmeho roku naučili v škôlke písať a osvojili
            si mnoho vecí, o ktorých my pri našom doterajšom vyučovaní až v neskorších rokoch čosi
            počujeme, a aj to len povrchne. Tu sa obdobie škôlky končí.
Takýchto žiakov prijme Budeč. Budeč sa nazývala škola, ktorú vraj založil ešte Krok
[
167
]
a v ktorej sa jeho dcéry vysoko vzdelali. Budeč bola teda pre starých Čechov
            prameňom všetkých umení a vedomostí. Jeho pamiatka sa má vzkriesiť touto školou,
            zodpovedajúcou novším požiadavkám doby, ako tým zodpovedala Budeč. Budeč teda prijme
            žiakov zo škôlky. Pri dome je utešená záhrada s vecami pre všestranné oboznámenie sa s
            prírodou. Tu už žiak, ktorý prišiel zo škôlky, nájde vyšší a rozsiahlejší pohľad do
            prírody, umenia a vied! Tu nájde široké pole, kde sa stretne s vedomosťami chemickými,
            fyzickými, botanickými, zoologickými, psychologickými, lingvistickými, lekárskymi,
            filozofickými, estetickými atď. Školský beh sa podľa povahy veku delí na tri ročníky,
            ktoré na seba navzájom nadväzujú a dovedna tvoria celok. Na ten cieľ vyšli už mnohé
            spisy a iné sú v práci. Časom pribudne aj nejaká obrazáreň (Bilder-Galerie), prehľadné
            porovnávacie tabule a spojovacie kresby geologické, zoologické, botanické,
            kryštalografické atď., ďalej tabule estetické a tabule starožitností na vzdelanie
            umeleckého vkusu a obrazy a kresby priemyselných (industriálnych) predmetov,
            zahrňujúcich celý rozsah toho, čo sa dosial v technológii ukázalo.
Budečský žiak sa však nebude pre život pripravovať medzi štyrmi stenami a za
            pedantským stolom poznávať múmie života! On učiac sa, sám musí vypracovať to, čo sa bude
            učiť! A preto sám bude chodiť na geologické, mineralogické, botanické, zoologické atď.
            exkurzie a robiť pokusy. Tu sa naučí všetko pre praktický život. Budečský žiak bude
            vedieť kupovať i predávať, pracovať i rozkazovať, sám sa učiť i iných vyučovať. A takto
            Budeč pripraví mladíka na ten čas a vek, keď si bude mať voliť budúci stav a úrad svojho
            života.
Čo bolo u nás dosiaľ na príčine, že stretávame neraz profesorov, ktorým by bolo
            pristalo byť krajčírmi a kaviarnikmi, alebo zas krajčírov, z ktorých by boh mohli byť
            znamenití učitelia? Čo bolo u nás dosiaľ na príčine, že nejeden talent vyschýňa na pluhu
            alebo v podzemných baniach? Nič iné, iba to, že na jednej strane sa detské schopnosti
            nevzbudzovali dobre zriadenými ústavmi a na druhej strane márnomyseľnosť rodičov alebo
            vychovávateľov. Nejeden rodič by zo svojho syna vychoval dobrého a pre ľudskú spoločnosť
            užitočného mäsiara alebo ševca, ale pre svoju márnomyseľnosť ho aj pri jeho neschopnosti
            dáva na akadémie, odkiaľ potom prichádza, prirodzene, poriadny darebák! Ó, bár by sa raz
            všade uvážila pravda, že pravá cena života nie je v zastávaní toho alebo onoho úradu,
            ale v plnení ľudských a drobných povinností! Budeč tomu zodpovie, lebo žiak vopred vidí
            rozličné formy sveta a života, prezrie si ďalekú púť a vyvolí si svojim silám primeraný
            stav, aby mohol byť v ňom dokonalý.
Aby však niekto nepovedal, že toto sú veci nemožné, musím pripomenúť, že v tejto len
            nedávno zriadenej škole som našiel chlapcov a mladíkov, v ktorých dozrieva idea pána
            Amerlinga a prichádza k dokonalosti. Osem až desaťroční chlapci tu murovali, okopávali,
            polievali, vtáky vypchávali, kreslili, hmyz poznávali, pomenúvali skameneliny, byliny
            atď., čítajúc v nich vznešené zákony večného božstva.
V Budeči som našiel našich slovenských krajanov z Liptova Klemensa
[
168
]
a Belopotockého.
[
169
]
Títo mladíci nemali vedeckú výchovu, ale po príchode k pánu Amerlingovi —
            hoci sú ešte mladí — pokročili už tak ďaleko vo svojom umení, že ich mnohí obdivujú.
            Prvý utešene a výrazne maľuje a znamenite sa vyzná aj vo veciach historických,
            filozofických a prírodopisných. Druhý skvele kreslí, čo dal konkrétne najavo v Atlase,
            pripojenom k Pitve pána Staňka. Veľkú radosť som pociťoval v hlbinách svojej duše, keď
            som videl, ako sa úprimný Slovák, vedychtivý syn nášho podtatranského kmeňa, bratsky
            vinie k svojmu bratovi Čechovi, u ktorého nachádza pokrm pre svojho veľkého ducha! A
            ešte väčšmi jasal môj duch, keď som videl, ako nám bratia povltavskí pomáhajú k výšinám!
            Len ďalej, krajania naši! Nech vás sprevádza cestami umenia zápal, čerpaný z
            nepreberného prameňa dejín a domácich slovanských charakterov.
O škôlke a Budeči by som mohol mnoho písať, ale dokonalý opis je už v porovnaní. Každý
            uzná, že Budeč je taká škola života, akú si vyžadujú dnešné časy vôbec a náš národ
            zvlášť, keď má dosiahnuť svoje veľké poslanie. Treba si len želať, aby sme mali viac
            Amerlingov s podobnými Budečmi, ich urýchlenie a rozmnoženie by urýchlilo zrelosť našej
            idey, prinášajúcej spásu pre ľud.
Takto si slovanský duch razí cestu k výšinám slávy a blaženosti. A preto keď uvažujeme
            o útokoch našich uhorských nepriateľov Maďarov proti nám, musíme sa čudovať tej
            bezpríkladnej bezočivosti a nehanebnosti, ktorou nám na cti a mene utŕhajú! Veď sa to
            nijako nezrovnáva s našimi zámermi, jasnými úsiliami a skutkami, ktoré dokazujeme.
            Mravnou, intelektuálnou a estetickou vzdelanosťou chceme vyšvihnúť náš národ do radu
            vzdelaných národov. Skôr Maďari prejavujú otrocké zmýšľanie, keď nás zotročujú, a
            tyranské zmýšľanie, keď šliapu po drahom dedičstve, zdedenom po otcoch, než my, keď
            chránime len národné práva, ktoré sa majú nepoškvrnené zachovávať v reči. Lebo nech
            poviem s Kollárom:
Nechť ruky, nechť by jazyk v okovy své vázal otrocké,
jedno to, neb nezná šetřiti práva jiných!
[
170
]
Toľko o Budeči a Amerlingovom účinkovaní.
Praha ma ohromne očarila, lebo potom, keď ma náš významný pán vlastenec a literát J.
            B. Malý
[
171
]
láskavo povodil po pamätných miestach Prahy a jej okolia a pán Amerling,
            Staněk a iní ma sprevádzali po kabinetoch a rozličných zbierkach starožitností, ako v
            chráme sv. Víta,
[
172
]
v Nosticovskom paláci, na Hradčanoch atď., potom — ako vravím — moje sny,
            ktoré zahrievali dušu moju, mysliacu s veľkým citom o Prahe, ožili a osvietili sa, takže
            nikdy toto večné mesto Slávy z mojej mysle nevyhasne. Do Prahy by sme všetci mali
            cestovať aspoň raz za svojho života, aby sme pookriati na pamiatkach skvelej minulosti
            nadobudli posilu k herkulovským prácam nášho života.
Uchvátený prúdom myšlienok a citov, prežíval som tu vari najšťastnejšie chvíle svojho
            života. Vo vlasteneckej kaviarni pána Šmillera som sa zoznámil s mnohými mladými českými
            spisovateľmi, s ktorými som sa po tieto dni aj stýkal a nimi som bol priateľsky a
            bratsky ako Slovan prijatý. Teraz som spoznal osobne pánov, známych mi už predtým podľa
            diel: Tomíčka,
[
173
]
Tyla, Malého, Hajniša,
[
174
]
Erbena,
[
175
]
Pünera,
[
176
]
Filípka,
[
177
]
Pichla,
[
178
]
Frantu,
[
179
]
Sabinského,
[
180
]
Kašku,
[
181
]
Podlipského
[
182
]
a mnohých iných, ktorých priateľstvo mi bude neporušiteľnou zárukou ich
            národovectva.
Teraz nasleduje Výlet z Prahy, ktorý už odtlačili Květy. Preto tu vzhľadom na
            celistvosť cestopisu kladiem z neho iba obsah, sľubujúc, že o pamätnom hrade Karlovom Týne
[
183
]
obšírnejšie porozprávam nabudúce niekde v našich slovenských časopisoch pre
            lepšie oboznámenie nás s dejinami českých hradov.
[
184
]
Dňa 2. augusta som teda išiel v spoločnosti niekoľkých mladých literátov do Zbraslavi,
[
185
]
aby sme sa odtiaľ aj s pánom Kaškom odobrali do Sv. Ivana,
[
186
]
na Karlov Týn atď. Pán Kaška nás znamenite pohostil. Druhého dňa sme sa
            preplavili cez Berounku a išli sme do Sv. Ivana. Ivan je dedina učupená v skalnatom
            údolí, pamätná hlbokou jaskyňou v skale, kde vraj býval istý Ivan, chorvátske knieža v
            deviatom storočí po Kristu, a viedol tu v tomto strašnom a romantickom údolí, vzdialený
            od sveta, pustovnícky život. Je tu zámok, dielňa na pradenie bavlny atď.
Po obede sme išli do Karlovho Týna. Asi zo štvrťhodinovej diaľky sa nám ukázal
            ohromný, medzi pustými lesmi a horami na príkrej a strmej skale mohutne stojaci Týn.
            Pútnika pozdraví najprv obrovská veža, ktorá vyrastá uprostred ako zo srdca. Tento hrad
            založil roku 1348 Karol IV., verný otec českého koreňa, a mal byť úschovnou komorou pre
            štátne a kráľovské listiny, klenoty a pamätnosti. A tým aj po dlhé časy bol. Teraz stojí
            síce vo svojej pôvodnej sile a zachovalosti, ale vyzlečený zo všetkej svojej
            dôstojnosti, pripomína vlastencovi smutné udalosti. Poprechádzali sme krížom-krážom jeho
            komnatami a unavení sme sa ponáhľali do hostinca pod ním na dobrý nocľah a chutnú
            večeru.
Nasledujúceho dňa ráno sme sa okolo Karlíka,
[
187
]
bývalého hradu Karolovej manželky, poberali k Prahe. Na ceste nám boli
            Chuchle, Pražanmi navštevované kúpele a záhrady. Tu sme našli mnoho mladých spisovateľov
            a umelcov, a keď sme si s nimi pohovorili, najali sme si plavčíka a potom sme sa po
            vlnách voľnej Vltavy plavili k Prahe. Čarovné piesne, medzi nimi „Za dnů mladosti kdo
            radostné modlám se nekoříš“ atď.,
[
188
]
„Kde domov můj“ atď.,
[
189
]
rozliehali sa z našej rozkolísanej loďky utešenou povltavskou krajinou.
            Ocitli sme sa pod vyšehradskou skalou. Tu sa Vltava varí, víry sa krútia a zlostné vlny
            bijú o skalu, ale loďka nesúca vlastencov pláva rovno k bezpečnému prístavu!
Plavčík dovesloval; vzal dobrú odmenu a s modrými vlnami zmizol vo vzdychu tajomného
            večera. Utešené výjavy, dobre sa majte! Páni vlastenci, do videnia!
Bol som aj ja v kruhu mladých spisovateľov, lebo sme sa boli dohovorili, že sa ešte
            naposledy zabavíme. Druhého dňa som už odchádzal. Nebolo mi ľúto stráviť v milom a
            úprimnom rozhovore moje posledné chvíle v Prahe. Rozlúčili sme sa. Dobrú noc — šťastné
            zobudenie do veselšieho dňa! Zbohom!
Praha ešte spala, súc očarená rannými sníčkami, keď som sa uberal pražskými násypmi a
            hradbami, vyprevádzaný pánom Amerlingom. Ruka v ruke sme išli, ale duše sa kamsi narôzno
            boli rozleteli.
„Ars longa, vita brevis,“
[
190
]
vzdychol napokon pán Amerling, pripomenúc mi potrebu všeobecných činov. Jeho
            duši sa odhalili veľké národné povinnosti. Aj ja cítim ťarchu nášho poslania, ale práve
            preto som blažený. Čoho budú schopné naše a moje sily, vykonáme, aby sme neuvalili na
            svoje hroby kliatbu budúcich storočí. Hľa — už sa aj Amerling vracia! Zbohom, veľký
            duch! Rezko k dielu všeslovanskej osvety!!
Z Prahy som išiel do Hradca Králové. V Sadskej som nocoval a nepozoroval nič
            zvláštneho, iba čo je všeobecne známe. I mieril som teda k Poděbradom. Tu skľúčený
            horúčosťou som sa zastavil trochu na brehu Labe s pútnickou palicou a veršom:
Jak se řítí, hučí, válí
hltné Labe vírové,
jak svědomí když pokalí
hrůzní, hříšní činové!
[
191
]
A s tým som vstúpil na most. Zdalo sa mi, že sa podo mnou mostnice trasú a víry Labe
            ma chcú pohltiť. Uprostred mosta som sa zastavil a prísnym okom som pozeral do zúriacich
            vĺn, miešajúc obrazotvorné otázky do divokého hukotu:
Tys’ to, řeko, tys’ to byla,
jenžs’ na březích svých spatřila
berlu Sama českého?
A Labe jen hučí dále,
vlny dmou se neustále,
neslyší hlasu mého!
Tys’ to, řeko, vídávala,
jak vítězství slavívala
požehnaná Čechů vlast?
A na Labi loď se houpá,
vlna hanbou hlasoskoupá —
cítí hrůzných časů strast!
Tys’ to ještě, Labe valné?
Rci, proč jsou tvé vlny kalné?
Co tě rmoutí, bolívá?
„Labe jsem a neptej se víc,
nebo žalů ve mně tisíc —
vzpomínání budívá!“
[
192
]
Pohľad na starý poděbradský hrad,
[
193
]
rozložený nad Labe, vzbudil v mojej mysli velebný obraz Jiřího z Poděbrad,
            ktorý — pôvodom z udatného rytierskeho rodu a vychovaný v divom hluku domácich nepokojov
            — vysoko vyletel veľkým hrdinským, politickým, vedeckým a náboženským duchom a svojou
            odhodlanosťou a ráznosťou nad svoje búrlivé storočie a zasadol na kráľovský trón. Meno
            tohto veľkého Poděbrada história pevne postavila do výšky prvej slnečnej veľkosti
            vlasteneckých panovníkov sveta a z nej ho nestrhne ani biedna múza maďarského poviedkára Jósiku,
[
194
]
[
195
]
ani nenávisť tmu milujúcich obskurantov!
[
196
]
V Poděbradoch som si zaobedoval, sadol na dostavník a išiel do Hradca. Cesty sú tu
            napospol rovné, vysoké a silné, skutočné „silnice“. Kto sa díva od Poděbrad, vidí, ako
            sa na samom konci stromoradia vypína veľkolepý chlumecký hrad.
[
197
]
Krajina je rozkošná, hornatá, ovlažená rybníkmi a pretekaná riečkami. — Už
            zďaleka nám kývala kráľovohradecká „Biela veža“;
[
198
]
zanedlho sme boli v Hradci.
Druhého dňa som si zaumienil ponavštevovať tunajších pánov vlastencov. Najprv som
            išiel do kníhkupectva pána Pospíšila
[
199
]
a vľúdne prívetivý pán Hulakovský ma zaviedol na prvé poschodie do lona
            úprimnej Pospíšilovskej rodiny. Utešený výjav!
Boli práve raňajky. Tam bol Jaroslav,
[
200
]
tu Bohuslav, na druhom boku stola pani Pospíšilová, pri ktorej rozprával
            vtipný a štebotavý Vašek,
[
201
]
a hneď nato prikvitla spanilá ruža domu Marie,
[
202
]
naša známa poetka z Květov. Mňa takéto zjavy prekvapujú. Našťastie ma pán
            Jaroslav Pospíšil, záslužný redaktor Květov, vytrhol z rozpakov, lebo ako už známemu z
            Prahy padol mi do náručia. O chvíľu sme sa všetci zoznámili.
A ja som v dome pána Pospíšila hlboko zapustil korene. Musel som rozprávať o našom
            národnom živote v Uhorsku. Slovenské záležitosti zaujímali totiž české srdcia, ako
            bratov a sestry zaujímajú záležitosti bratské a sesterské. Veď to je ten utešený zjav
            našich čias, že jeden spoločný cit nás mocne púta k sebe blízkych i ďalekých, i
            najďalších.
Navštívili sme pána profesora Chmelu,
[
203
]
čestne známeho spisovateľa, najmä klasického prekladateľa klasických
            Rimanov. Jeho veľká znalosť a vzdelaný duch prebleskujú v jeho nadšenej a plynulej reči.
            Pán Chmela šíri súkromne i verejne slovanskú národnosť, a najmä mládeži vštepuje lásku k
            vlasti, kráľovi a národu.
Škoda, že som nemohol navštíviť pána Klicperu,
[
204
]
nášho slávneho beletristu, ktorý práve nebol v Hradci.
Pri dome pána Pospíšila je utešená, pekná záhradôčka ako malý raj. Sú tu georgíny,
            ruže a iné rozličné dietky Flóry.
[
205
]
Na spodku záhradky, rozloženej na návrší, je pekná besiedka, krytá viničom a
            košatým stromovím. Počas môjho tunajšieho pobytu za jedného utešeného večera sa tu
            zabávala malá spoločnosť. Slečinka Marie pri gitare spievala české krakoviačky a
            vlastenecké piesne. Ako „líbezně plynou ty zpěvy z ust Slavenky medohlasé“ — toto som
            mal na mysli, ale okúňal som sa to povedať, lebo poznám ráznu povahu Slovanky, že nerada
            počuje, čo sa iným páči a na čom si iné tak zakladajú — pochlebovanie. Spev sa zmenil v
            rečnenie a toto vo veľké vlastenecké úvahy. Slečinka Marie je osvietená dcéra Slávy a
            zapálenou dušou sa chápe všetkých ideí, ktoré sa obyčajne vznášajú iba vo výške
            vzdelancov a spisovateľov. Z perí jej plynie čistá česká reč, čo po Čechách veľmi
            zriedka býva, lebo miestami aj ináč horlivé české vlastenky sa nemôžu vyslobodiť z tohto
            víru prznenia ľúbozvučnej češtiny nemčinou. Po spanilej zábave sa išlo na večeru.
Pán Pospíšil, ktorého by som bol rád poznal, nebol doma. A toto bolo tiež na vine, že
            som bol príjemne donútený zostať dlhší čas v Hradci. Chvíle tu len tak leteli. Pozeral
            som si okolie, chodiac s pánom Jaroslavom Pospíšilom po rozkvitnutom pobreží Labe a
            Orlice. Vrúcnou mysľou sme skrz-naskrz prešli naše literárne, spoločenské i domáce
            pomery. Nad všeličím sme si zavzdychli, zo všeličoho sme sa radovali. Potom som si
            pozrel aj pamätnú starú rorátnu knihu v tunajšom kostole, ozdobenú peknými maľbami, čo
            je svedectvom, že toto umenie v Čechách prekvitalo už v dávnych časoch.
Raz som si prezeral veľký sklad kníh, druhý raz tlačiareň pána Pospíšila a zas inokedy
            som sa v spoločnosti slečien a mládencov zabával vo veľkej záhrade pána Pospíšila za
            Labe. Trojkolesový vozík, na ktorom sme sa vozili, nevymizne mi z pamäti, lebo bol
            pôvodcom peknej zábavy a raz aj milého a nevinného prevrhnutia. Ja som kočíroval a
            prevrhol som medzi ruže jednu slečnu, ktorá si vraj práve toto prevrhnutie zapamätala.
            Takto naráža v liste mi písanom pán Jaroslav Pospíšil na túto udalosť, žartovne
            pripomínajúc: „Moji domáci Vás spomínajú — a čo moja sesternica, tá si tiež už neraz
            pripamätala, ako ste ju prevrhli z vozíka medzi šípové ruže atď. Až prídem k Vám, musím
            to odplatiť niektorej Slovenke atď.“
Bár by sme sa toho dočkali, pán Jaroslav, čím skôr! Ale to akosi pozde prichádza!
[
206
]
Dňa 11. augusta došiel z Prahy pán Pospíšil.
[
207
]
Bolo mi teda dožičené poznať českého vlastenca veľkých zásluh. Ušľachtilá,
            vysoká postava, úprimná duša svietiaca z tváre, vľúdnosť a prívetivosť — to všetko som
            pri prvom pohľade zbadal ako hlavné znaky jeho charakteru. Hovoriť tu o jeho zásluhách,
            bolo by zbytočné, veď aj u nás na Slovensku je čestne známe jeho chýrne meno.
Až 13. augusta som sa lúčil so znamenitou rodinou pána Pospíšila, lebo skutočne
            slovanská úprimnosť a pohostinstvo vedeli ma čarovne pripútať k sebe. V Hradci som
            poznal osobitné črty čistého českého charakteru. Spoločenský život je tu nepredstieraný,
            rázovitý, staročeský, tak hodne slovanský. A to ma nesmierne tešilo. No predovšetkým dom
            Pospíšilovcov je pravým odrazom tejto skutočne slovanskej rázovitosti, v ňom je
            slovanský živel vonkoncom udomácnený. S takýmto domom, ktorý mňa neznámeho tak
            pohostinsky prijal, mal som sa lúčiť. A jazyk nekonal podlžné služby, len srdce cítilo
            bôľ rozchodu.
Čo som cítil, cítil som hlboko. Slabý tieň toho som vyjadril v liste, ktorý som z
            Týnišťa poslal do Hradca a z ktorého tu podávam niektoré myšlienky a city: „Keď som bol
            u Vás hosťom, mal som dojem, akoby som bol býval prečarovaný do tých čias, v ktorých
            domácnosť našich predkov, nepoškvrnená cudzotami, trávievala vo svojich cnostiach
            utešené časy každodenného života. Tá prostosrdečnosť, tá čistota sladkých a prenikavých
            zvukov materinskej reči, tie jemne a národne znejúce slovanské mená, ono ustavičné
            zaneprázdňovanie, ten život celej domácnosti vo svojom valnom, ale nezbúrenom, hlučnom,
            ale nezakalenom, vysokom, a predsa priezračisto krištáľovom toku a návale — toto všetko
            tak mocne účinkovalo na moje srdce, že som nijako nemohol vyjadriť svoju radosť a
            bolestné city pri lúčení, a ani teraz nemám na to nadostač slov. Len v tej čistej túžbe
            sa aspoň trochu odzrkadľujú moje city, že si želám, aby sa ten život, ktorý sa mi u Vás
            tak skvele a jasne slovansky zjavil, ukázal čoskoro vo všetkých rodinách veľkého
            Slovanstva atď.“
Pán Pospíšil a jeho synovia ma odprevádzali ďaleko za Hradec. A keď som prevzal
            rozličné priateľské listy, šiel som k Týnišťu. V Třebechoviciach som navštívil velebného
            pána Brandejsa, horlivého Čecha. Třebechovice sú mestečko s dvetisíc českými obyvateľmi.
            Nablízku je povestný vrch Oreb,
[
208
]
na ktorom husiti mávali svoje zhromaždenia a potom sa aj orebitmi nazývali.
            Peknú novelu „Poslední Orebita“
[
209
]
napísal pán Vocel, ktorá vyšla v Květoch a zasluhuje si, aby sa často
            čítala.
Medzi Třebechovicami a Týnišťom leží pekná priestranná krajina nazvaná Podboří. Tadeto
            som sa uberal a dočitoval som z Vesny na rok 1839
[
210
]
Tylovu poviedku „Rozina Ruthardova“. Oddýchol som si v tôni stáročného duba
            a sám pre seba som si čosi napísal o tejto poviedke, čo aj tu podávam, dodajúc niečo, čo
            som pri charakterizovaní účinkovania Pražanov z istých príčin nepoznamenal.
[
211
]
[
212
]
Predovšetkým však vyznávam, že pritom nemám iný cieľ, než lepšie oboznámiť
            nás Slovákov s duchom a prácami pána Tyla. Nech teda pre obmedzenosť miesta nik nehľadá
            v tomto kritickú analýzu.
[
213
]
Pán Tyl je dnes najnárodnejší, a preto aj najobľúbenejší československý románopisec.
            Jeho poviedky sú vonkoncom české. Charaktery opisuje správne a určite, okrem niektorých
            výnimiek, napr. Boleslavský v Svátkoch na Vyšehradě.
[
214
]
Námet si vždy vyberá národný. V konverzačnom tóne dosiahol veľkú ľahkosť a
            obratnosť, čoho skvelé dôkazy podal v poviedke „Ženich na licho“.
[
215
]
Jeho dialóg nie je dlhý, ako to býva u zištných románopiscov, ale obsažný a
            stručný. Dej je zhustený, dobre zviazaný, rozvinutie je ľahké, nové, ba zvláštne. Tyl je
            ďaleko od všetkej bizarnosti, ktorá sa skladá z hromadenia protirečiacich si nevídaností
            a podivností, zo zhlukov výstredností (excentrickostí) a z katanského trápenia osôb bez
            potreby. Jeho dielo vždy ovláda idea a prebleskuje jednotlivými výjavmi a situáciami i
            celým dejom. Preto čitateľ, navyknutý pozerať na roztrieskané rytierske lebky, na úteky
            do sveta, na praskot bambitiek, na strašidelné zasnúbenia, na tajné sprisahania, na
            jednookých kyklopov atď.
[
216
]
— nebude spokojný s Tylovým románopisectvom. Ako dramatik má veľké zásluhy o
            české divadlo;
[
217
]
v pôvodnej dramatike je viac lyrický než dramatický. Preto sa mi zdá, že „Čestmír“
[
218
]
sa lepšie číta, ako počúva pri predvedení. A jeho prepracovania cudzích diel
            a preklady sú dokonalé a prevyšujú pôvodiny.
[
219
]
Dôkazom toho sú „Nalezenec“,
[
220
]
„Jan Sachs“
[
221
]
a iné. Nejaké osobitne veľké dielo dosiaľ nevydal, lebo mu to nedovoľovali
            časové okolnosti. Veď dlhý čas na ňom trčali české časopisy,
[
222
]
ktoré skoro iba od neho záviseli, on vôbec z českej beletristiky musel
            vyčistiť hmyz, na ňom ležala ťarcha nedokonalého, na jeho pomoc čakajúceho divadla. V
            tomto zhluku veľkých prác a uprostred týchto zmätkov kráčal, až sa prepracoval k tej
            výške, na ktorej je teraz. Preto teraz čakáme už od neho aj niečo také, čo bude i
            rozsahom dôstojné jeho veľkého ducha, ako dosiaľ bolo dôstojné geniálnosťou.
Čo sa týka Roziny Ruthardovej, o tej je moja skromná mienka táto: Námet je vybraný z
            dejov kutnohorských, práve keď Hora bola v plnom kvete svojej slávy. Je to pekný moment
            pre románopisca. Dej je vypracovaný napospol obratne, motivovaný náruživosťou a čistou
            láskou k slobode a vlasti. Vymedzenosť a dôslednosť v pozitívnych prvkoch, výška a
            vznešenosť ideálnosti, veľké napätia medzi odporujúcimi si živlami a vyrovnanie sa
            všetkého v konečnom prímerí zastaveného boja — to sú znamenité črty tejto klasickej
            poviedky.
Čo sa jednotlivostí týka, myslím, že Bezděch je básnický netvor, vymyslený len a
            nezhodujúci sa s vonkajším svetom. Aj sám rozprávač hovorí, že sa zdá nepravdepodobné,
            aby človek tak sústavne a chladno vraždil, poháňaný k tomu pomstou. Myslím, že básnik by
            mal aj to v kresbe takého charakteru zachovať, čo je nevývratná pravda v psychológii, že
            ani najzapovrhnutejší lotor nie je nikdy celkom diabol a že aj v jeho prsiach svieti a
            aspoň občas prebleskuje svetlo večného božstva, ktoré mu pripomína čosi lepšie. Bezděcha
            nepoznáme, až sa napokon zjaví ako čierny ďas a v rozvalinách svojho šťastia upadá do
            náručia zatratenia. Pomsta zachváti aj najmocnejšieho ducha, ale keď rozbúrená duša
            ochladla a stíchli vlny v prsiach človeka, ľutuje prenáhlené činy. Vítkov charakter je
            určitý. No zdá sa mi, že nakoľko on so svojou milou poviedke dodávali značný pohyb,
            mohla sa aj ich svadba, ako Vítkovo víťazstvo, vpliesť do samej mašinérie. No naproti
            tomu si tiež myslím, že by sa tým bola vyvážila aj sila scéničnosti, prudko uprená na
            Rozinu, hrdinku románu, a jasne prispievajúcu k jej zobrazeniu. A práve preto, že je
            tak, dobre jej. Boj života rozbúrenej, seba a svoju bytnosť v iných hľadajúcej Roziny
            Ruthardovej sa rozličnými osudmi končí znamenite, priam klasicky.
Kat Bořita je svojho druhu obraz dokonalý. Pán básnik, odkiaľ si čerpal tie životné
            obrazy, tie skutočné črty rozličných situácií života?!
Ako počúvame, pán pôvodca na znak lásky a uznania dostal meštianske právo od mesta
            Kutnej Hory za toto úspešné prenesenie potomstva do lesku minulej slávy hrdinských pradedov.
[
223
]
V tôni vlasteneckých líp sa potomok rád prehŕňa v činoch otcov, rád si pred
            okom duše svojej dáva vystupovať veľké deje a obrazy z ďalekých obzorov minulosti.
Toto som si zapísal do denníka v tôni košatého duba, potom som vstal a ponáhľal sa do
            Týnišťa.
Týniště je dobre obsadené, lebo tu horlivý a osvietený vlastimil pán Josef Pelikán,
[
224
]
mestský syndikus, horlivo pôsobí na rozmachu národnej osvety. Mestečko je
            starodávne, o jeho pôvode som sa nemohol nič dozvedieť. Už roku 1361 malo chrám dotovaný
            Mutinom a Sezemom z Dobrušky. V táborských vojnách
[
225
]
okolo roku 1436 malo kališníckeho duchovného správcu. Syn veľkého Jiřího z Poděbrad
[
226
]
Bedřich z Kunštátu
[
227
]
obdaril Týniště okolo roku 1480 novými výsadami (privilégiami), ktoré ho
            postavili po boku ostatným českým mestám. Po troch ničivých vyhoreniach ku koncu
            tridsaťročnej vojny
[
228
]
ohromne schudobnelo a bolo natoľko zadĺžené, že bolo nútené postúpiť svoje
            majetky vrchnosti, aby si tak obránilo aspoň slobodu a práva.
[
229
]
Z českobratských čias je tu zachovaná krstiteľnica
[
230
]
z roku 1563 s nápisom: „Tato křestitelnice iest udělana ke cti a chvále božj
            a těm, kdož by se z nj rodili znowa k žiwotu wěčnému. Týniště nad Orlicj MDLXIII.“ Aj tu
            sú rorátne spevy.
[
231
]
Novší duch doby neobišiel Týniště, sú tu ústavy pre chudobných remeselníkov, z ktorých
            fondov sa požičiavajú úroky chudobným alebo ináč upadajúcim remeselníkom, a to podľa
            stavu alebo na malé, alebo nijaké úroky. Je tu aj školská knižnica
[
232
]
so zárukou Matice českej
[
233
]
a Dědictva sv. Jana.
[
234
]
Je tu aj obecná štepnica, z ktorej výnosu sa zakupujú české knihy a nimi sa
            odmeňuje usilovnosť dietok. Časopisy sa všetky čítajú a cechy povinne odoberajú
            technologický a hospodársky časopis.
[
235
]
Pán Pelikán prednáša dietkam v škole český dejepis a k nemu pripája aj miestnu
            históriu Týnišťa. Toto posledné má veľký vplyv na dietky a mládež, lebo vidia bojište,
            na ktorom otcovia pikami zápasili s nepriateľom. Dejepis nám treba poznať, lebo ak sa má
            človek skvieť dôstojnosťou vo svete, treba mu nanajvýš vedieť, v čom jeho otcovia
            pochybili a v čom vynikli, aby sa naučil prvému sa vystríhať a druhé nasledovať.
U tunajšieho velebného pána farára som poznal mnoho pánov z duchovného stavu, ktorí
            boli tu práve na návšteve. Hovorilo sa o našej literárnej vzájomnosti medzi Čechami,
            Moravou, Sliezskom a Slovenskom.
U pána Pelikána ma čakal lístok z pamätníka, do ktorého som mal niečo napísať pre
            slečinku Mariu.
[
236
]
Svoje nezábudky z týchto polabských a orlických krajov som teda zaznamenal
            takto:
Ještě v mysli mé se míhá
valné Labe, Orlice,
v jichž zrcadle čarokrásném
shlédl sem dvě dennice.
Krásnější jsou než dennice,
rdí se září vidinnou,
v blesku krásy zrcadlivém
jeví obě zbožnost svou.
V první skvěje se naděje
vlasti Čechů ztrýzněné:
Jest to národnosti hvězda
svítíc v kraje zatměné.
Hvězdu zřel sem jinou v ladné
tiché řeky hladině
a tá záře ve vlastenské
nemá zhasnout mysli mé!
Hvězda ne, to byla děva
cítící v svém srdci žal,
nade vlastí v stínu spící,
k níž cit lásky v ní se zňal!
Hvězda první se mnou létá,
lejíc v srdce naděje,
hvězda druhá, anjel krásný,
se mnou dále nespěje!
S Bohem, šumotná Orlice,
klokotem se, Labe, viň:
A po břehách rájských vůní
střeztež obou dennic stín!
U pána farára sme sa večer zabávali. Tu je zložená knižnica, ktorej je pán farár
            štedrým podporovateľom. A neklame ma nádej, ak si domýšľam, že nezabudne na ňu ani v
            budúcnosti, ba ani pri posledných chvíľach svojho života, plného dobrých skutkov! —
O všeličom som už tak i onak na svojej ceste a aj v tomto cestopise pohovoril a svoje
            myšlienky prejavil; len vari o národnom básnictve Čechov som mlčal. Nech je tu teda
            dožičené miestečko niekoľkým českým prostonárodným piesňam. Pozorujem totiž rozdiel
            medzi piesňami nášho ľudu a ľudu českého, ktorý nie je nepatrný, ba pri porovnaní oboch
            sa drasticky prejavuje. V erotických piesňach Slováka sa ospevuje vernosť k milej alebo
            milému až po hrob, ba trvá ešte aj za hrobom, napríklad:
Umrieš ty, umriem ja,
umrieme obadva;
(:dáme sa my pochovati:)
do jedného hroba.
Dáme si napísať
na čiernu tabličku:
(:Tuto ležia dve dušičky:)
o jednom srdiečku. Atď.
Zatiaľ český ľud, ako som to pozoroval zvlášť na okolí Týnišťa v Podboří, spieva iným
            duchom, napríklad:
1
Okolo Týniště
Orlice teče;
vzkázal mi můj milej,
že již mne nechce.
Když nechce, nech nechce,
však sem já ráda,
vždyť sem ho já nikdá
nemilovala.
2
Nad naším Týništěm
holubinka vzdychá,
toho si se nenadala,
že tě milej nechá!
Nechť nechá nebo ne,
já pro něj nezkážu,
takových mládenců
za podvazky vážu.
Nevážu, nevážu,
ale vázat budu,
to já ti, můj milej,
na vzdor dělat budu.
Jestli já tě, můj milej,
předce nedostanu,
vylezu na skálu
a zas slezu dolu.
3
Já se ti, můj milej, hezky chovám,
cos’ mi dal prstenek, už ho nemám.
Když sem si v potoce ruky myla,
tam sem ho do vody upustila.
Jen ty se, slunečko, jen ty se toč,
hněvá se můj milej, já nevím proč.
Zatoč se, slunečko, přes ty lesy,
že mne juž můj milej víc netěší.
V týchto piesňach každý spozná jednak veľkú ľahkosť a snadnosť, a jednak veselo skočný
            a rozmarný ráz, zatiaľ čo v našich slovenských piesňach sa rozlieva melanchólia a
            zádumčivosť. Skoro by som myslel, že príčinu tohto rozdielu treba hľadať v položení
            oboch kmeňov. Český ľud je civilizovanejší, a teda vzdialený od naivnej idyličnosti, od
            toho presvedčenia, že jedine prvý kvet lásky je skutočne blažený! Kým Slovák, uzavretý
            väčšmi do seba, vedie jednoduchý idylický život. A že Slovák aj vo veselých piesňach
            prejavuje akúsi ťažkomyseľnosť, dá sa to vyvodiť azda z toho, že býva v krajine s
            Maďarom, ktorý „sirva táncol“,
[
237
]
to jest plačky tancuje, a so židom, ktorý nad chudobou vždy narieka, ale
            vyciciava ju — a tak je často upomínaný na svoju biedu.
Tu pripájam ešte túto básničku:
Smutky nad skutky
Tamo nad Pobořím
hvězda se třepetá,
třepetá se dávno,
mnohá, mnohá léta.
Podboř se zelená.
nikdy však nezkvětá,
an ta hvězda nad ní
smutně se třepetá.
I proč se as’ bělá
na nebeské dáli
ona hvězda v mračně
nehřejíc nepálí?
Svítila by vůkol,
v mračnách jest vysoko,
hrála by, a — opět —
Podboř jest hluboko.
Nikdy neproniknou
tam ty chlumské lomy,
ani stesk Orlice,
ani rvoucí hromy?
Tuť i mé zde smutné
marné jestiť lkáni,
an hlubina výšce
vyslyšet se brání.
I když si v šumotu
vlnky větvím hrají,
slzy mé žalostné
k nim valně padají!
Kéž Orlice šumná
mocně je nechvátí,
na výkup práv svatých
v perly je obrátí!
Štěstí mé, že vlasti
duch můj sloužit může,
lkám jenom, že trny
nezkvitají v růže.
Vlasti! Kdybych štěstí
z nebes vylkal tobě,
věr, že nikdy nelkal
bych v trampotách sobě!
Topolina stojí
na břehu Orlice,
ztápí v proud ten dravý
listí na tisíce!
Řeka listí zlaté
sebou pryč unáší,
však ale nazpátek
štěstí nepřináší.
Tieto myšlienky majú už ráz novšieho ducha; skladal ich bezpochyby nejaký vlastenecký
            vzdelanec. Autor zadumane kvílil nad nejakou zvrátenosťou vo svojej vlasti.
V Týništi sú mnohí znamenití vlastenci, ako pán Vilímek,
[
238
]
Rozšlapil
[
239
]
a iní. Nuž, priatelia milí, vďaka vám za vaše prijatie mňa v Týništi!
            Zbohom! V tôni domácich jelší a líp spomínajte si na činy veľkých praotcov a v
            priateľskom rozhovore si spomeňte na svojho priateľa Miloslava!
[
240
]
Išiel som do Častolovíc. Pán Šnajder
[
241
]
ma vľúdne a pohostinsky prijal. Škoda, preškoda, že jeho starší syn, drahá,
            úprimná duša slovanská, s ktorým som sa bol poznal v Bratislave a vo Viedni, bol zmorený
            chorobou a pripútaný na posteľ. Jeho veľactení rodičia a mladší brat si moje srdce
            zaviazali svojou úprimnosťou a láskou, ktoré mi preukazovali. A spomínajúc si na nich z
            tejto diaľky, zalietam v duchu k Častoloviciam.
Tunajší pán farár Toman, horlivý vlastenec, ma privítal po slovansky. S ním sme sa
            zaviezli do Borohrádku. Krajina tu na okolí je rozkošná a zaujímavá, pretekajú ju
            pramene a potoky a vykladajú vonné lúky a lesíky.
Dňa 16. augusta som išiel z Častolovíc, odprevádzaný mladším synom pána Šnajdra,
            vrúcnym, úprimným a horlivým mladíkom. V Kostelci som sa spoznal s velebným pánom
            Dařílkom, tunajším kaplánom. Tento mladý človek horí nefalšovanou láskou k národu. Slávy
            dcera je jeho anjelom sprievodcom. Čo sa týka národnosti a česko-slovanského
            vlastenectva, nie je predpojatý, ako mnohí aj z vlastencov. Je to čistá duša! Zbohom!
V Potštejne,
[
242
]
pokiaľ ma až pán Šnajder odprevadil, chceli sme si zaobedovať, ale z celého
            obeda veľa nebolo. Išli sme na zrúcaniny starého Potštejna, ktorý je na strmom a vysokom
            vrchu. Odtiaľ sa otvára utešený výhľad po okolitej krajine. Ďaleko na západ možno vidieť
            pod nohami a pred svojím zrakom vinúce sa dediny a mestečká. Na rumoch minulosti som
            stál a mysľou i srdcom mi prechádzali najrozmanitejšie myšlienky. Tu možno vidieť, ako
            sa Sudety tiahnu k moravskej strane a svojím západným pohorím ju spojujú s Krkonošami (Riesengebirge).
[
243
]
Utešený to pohľad na večné zákony prírody, ktoré sa honosia rovnakým
            významom od vekov. Tu som čítal tajomnú veštbu, ktorá už raz bola skutkom, totiž veštbu
            nového, dokonalejšieho dorozumenia našich prírodou spojených vlastí: Čiech, Moravy,
            Sliezska a Slovenska! Aký to krásny kus zeme — oduševnený spoločným hlaholom!
Z Potštejna som už išiel sám, lebo som sa rozlúčil so svojím milým sprievodcom. V Brandýse
[
244
]
som prenocoval. Za rosou sperleného rána som kráčal k Sloupnici utešenými,
            hoc vrchovatými krajinkami. Tu ma vďačne prijal dvojctihodný pán Molnár, rodom Slovák z
            Uhorska, tunajší reformátsky kňaz, čudujúc sa nesmierne, kde som sa tu vzal. Pohovorili
            sme si spoločne o mnohých veciach a rozišli sme sa.
V Litomyšli ma vďačne prijal pán Rettig
[
245
]
a jeho pani, naša významná spisovateľka. Dnes, to jest dňa 17. augusta
            večer, sme boli všetci z domu pána Rettiga na umeleckom predstavení potulných
            bruchomluvcov a opičiactvom zavedených Quasi — Klišníkov. Robili, čo mohli. Najlepšie
            som si zapamätal jeden príklad pokroku v prznení češtiny. Keď sa totiž bruchomluvec
            všemožne a dosť úspešne snažil naozaj z brucha hovoriť, jeden pán, stojaci blízko mňa,
            zvolal plný nadšenia druhému: „Ich versichere Sie,
[
246
]
ten člověk by mit Beifall
[
247
]
mohl auftretovať
[
248
]
i na Wiener Theatri.“
[
249
]
Bravo! Rule Britannia!
[
250
]
Vivat! To je pokrok vo vzdelanosti! Čo? Že nie! Ja myslím!
V dome pána Rettiga som zažil mnoho radosti. Jeho pani je osvietená žena, dobrá
            gazdiná a horlivá Slovanka.
[
251
]
Pán Rettig mi ukázal mnohé svoje spisy, pôvodné i preložené. Na jedných je
            už aj cenzorské „imprimatur“. Bár by sme ich len čím skôr rátali v počte našej
            literatúry!
Dňa 18. augusta som dal zbohom Litomyšli, mestu peknému a nádhernému, ale veľmi
            ponemčenému! Vďačným srdcom som sa lúčil z lona domácnosti pána Rettiga, kde som našiel
            otvorené vlastenecké srdcia!
Od Litomyšle bývajú už všetci Nemci, ktorí hovoria svojím zvláštnym nárečím,
            rozdielnym od iných. Nosia krátke kazajky, niekedy aj dlhé, nemotorné, až na päty
            siahajúce kaputy,
[
252
]
čierne kožené nohavice do čižiem, na hlave vysoký čierny klobúk; ženy nosia
            súkenné sukne, okolo hrdla golieriky, čiže obojky. Tváre žien sú okrúhle, mužov
            podlhovasté. Stále som išiel nemeckými dedinami, až som sa ocitol na hraniciach.
Už som zas videl Moravu. Morava sa otvorila predo mnou ako oko, takže som neďaleko
            videl rozložené mestá a dediny „před okem mým smutně slzícím“,
[
253
]
pretože za mnou na západ sa rozprestieralo rozľahlé, pekné a slávne Česko.
            Lúčil som sa s českou zemou! Ó vy postavy ušľachtilé, ktoré si tu moja myseľ natvorila,
            a vy výjavy blažené, ktoré ste ma na svojom lone kojili, ó vy vlastenky a vlastenci,
            ktorí ste ma v mojich sladkých nádejach upevnili — všetci sa dobre majte! A keď sa na
            rozvalinách minulosti začervenie krajšia dennica a keď z tichých hrobov vyjde
            blaženejšie slnko, nech vám i mne svietia neuhasiteľne!
[
150
]
Vitaj mi, ty slávy i hanby obraz!
— Obmena z elegického
                    disticha z Kollárovho Predspevu k Slávy dcere, vzťahujúceho sa pôvodne na celé
                    Slovanstvo:
Ó věkové dávní, jak noc vůkol mne ležící,
ó krajino, všeliké slávy i hanby obraz!
[
151
]
… v cyprusovej tôni slávy svojich pradedov…
— cyprusový
                    strom symbolizuje smútok a sadí sa často na cintorínoch
[
152
]
Jan Svatopluk Presl
(1791 — 1849) — český botanik a
                    národný buditeľ, jeden zo zakladateľov českých prírodných vied, bol profesorom
                    na pražskej univerzite
[
153
]
Mladoň
— Jozef Jungmann, ktorý pôsobil ako profesor na
                    akademickom gymnáziu v Prahe
[
154
]
Václav Hanka
(1791 — 1861) — knihovník Národného musea v
                    Prahe, stal sa známy najmä vydaním podhodeného Rukopisu královédvorského. Mal
                    veľmi čulé a rozvetvené osobné i písomné styky so slovanským svetom, a s
                    osobitným záujmom a pochopením sledoval aj rozvoj slovenského národného
                    hnutia.
[
155
]
František Ladislav Čelakovský
(1799 — 1852) — významný
                    klasik českej poézie, bol autorom Ohlasov piesní ruských a českých a iných diel.
                    Účinkoval ako redaktor a neskôr univerzitný profesor.
[
156
]
Jan Nepomuk Štěpánek
(1783 — 1844) — dramatický
                    spisovateľ, usilovný prekladateľ divadelných hier a organizátor českého
                    divadelného ochotníctva, bol vedúcou osobnosťou českého divadelného života pred
                    Tylom
[
157
]
… slečny švagrinej pána Staňka
— Staňkovou švagrinou bola
                    Bohuslava Rajská (vlastným menom Antonie Reisová; 1817 — 1852), ktorá vynikla
                    ako národná pracovníčka. Zo Slovákov ju nevšedným obdivom zahrnoval okrem
                    Hurbana aj Ľudovít Štúr a najmä rojčivý básnik Samo Hroboň.
[
158
]
… piesne Rukopisu královédvorského
— zhudobnil pražský
                    hudobný skladateľ Václav Jan Tomášek (1774 — 1850)
[
159
]
Najmä tam, kde je duša vlastenky…i prejavy života
— Táto
                    časť má v pôvodine Hurbanovej takéto znenie: „Zvláště kde duše vlastenky i k
                    vyšším človečenstva důležitostem probuzená jest: tam zřejmý jest zápal, jakovým
                    provází i manžele svého, i domácnost svou života výjevy.“
[
160
]
Nosticovský palác
— v Prahe na Malej strane, postavený
                    roku 1664, mal slávnu obrazáreň a knižnicu, kde ako knihovník pracoval aj J.
                    Dobrovský
[
161
]
Karel Slavoj Amerling
(1807 — 1884) — český pedagóg. V
                    rokoch 1839 — 1840 si založil v Prahe školu „Budeč“, kde vo forme ľudovej
                    univerzity vzdelával budúcich učiteľov národných škôl, učiteľky a
                    vychovávateľky, priemyselníkov atď. Slováci si ho najmä pre tieto úsilia vysoko
                    vážili.
[
162
]
Josef Václav Staněk
(1804 — 1871) — pražský lekár, bol aj
                    literárne činný. Za mladi písal básne, potom populárne články, zaujímal sa o
                    českú vedeckú terminológiu. Jeho dom bol významným strediskom českých i
                    slovenských vlastencov. Tu sa pravidelne zastavovali Slováci, keď prichádzali do
                    Prahy alebo keď precestúvali Prahou (napr. štúrovci pri cestách na štúdium do
                    Nemecka).
[
163
]
studia humanitatis
(lat.) — humanistické štúdiá, čiže dva
                    posledné roky gymnázia, tzv. poetiku a rétoriku
[
164
]
nos dei gratia rhetores
(lat.) — my z božej milosti
                    rétori (rétori = žiaci poslednej triedy gymnázia); nadnesené vyjadrenie
[
165
]
Prichádzame na filozofiu…
— Po skončení gymnázia
                    nasledovali dva (aj tri) roky filozofie, ktoré boli predpokladom pre
                    pokračovanie v štúdiu na vysokej škole.
[
166
]
A najmä to napomáha… ustavične ducha upútaného
—
                    Nazdávame sa, že v pôvodine ide na tomto mieste o tlačovú chybu; túto časť
                    uvádzame teda presne z originálu: „Zvláště pak přispívá k tomu, že dítě
                    jednotvárnosti nemilující pozornost neztíra, ale ustavičně ducha upoutaného
                    má.“
[
167
]
Krok
— podľa povesti panovník Čiech po Samovi, mal sídlo
                    na Vyšehrade. On vraj založil v Budči (pri Prahe) slávnu školu, v ktorej sa
                    učili jeho tri dcéry Kazi, Teta a Libuše.
[
168
]
Jozef Božetech Klemens
— (u Hurbana Clemens; 1817 — 1883)
                    pôvodom z Liptovského Mikuláša, študoval na maliarskej akadémii v Prahe a učil v
                    Amerlingovom Budči
[
169
]
František Belopotocký
(1819 — ?) — rodák z Ružomberka,
                    tiež študoval v Prahe a pracoval v Budči. Mal záľubu v jánošíkovskej
                    tematike.
[
170
]
Nechť ruky, nechť by jazyk…
— Citát z Kollárovho
                    Predspevu k Slávy dcere:
Sám svobody kdo hoden, svobodu zná vážiti každou,
ten kdo do pout jímá otroky, sám je otrok.
Nechť ruce, nechťby jazyk v okovy své vázal otrocké,
jedno to, neb nezná šetřiti práva jiných.
[
171
]
Jakub Budislav Malý
(1811 — 1885) — český konzervatívny
                    kritik, publicista, redaktor, vydavateľ a prekladateľ, bol činný ako
                    publicista
[
172
]
Chrám sv. Víta
— jedna z najkrajších gotických pamiatok,
                    ktorému dal základ roku 1344 cisár Karol IV.
[
173
]
Jan Slavomír Tomíček
(1806 — 1866) — český básnik,
                    žurnalista a prekladateľ, autor populárnych článkov, ktorý odsúdil Máchov
                    Máj
[
174
]
František Hajniš
(1815 — 1885) — český humorista a
                    satirik, stal sa po štúdiách (1840) poštovým úradníkom v Prahe
[
175
]
Karel Jaromír Erben
(1811 — 1870) — básnický pokračovateľ
                    Čelakovského, vynikol najmä ako autor balád a zberateľ ľudových tradícií, zvlášť
                    piesňových
[
176
]
Klement Püner
(1811 — ?) — rodák z Prahy, prekladal a
                    písal referáty o divadlách. Neskôr žil ako vojenský lekár v Banáte.
[
177
]
Václav Filípek
(1812 — 1863) — Tylov druh, prispieval do
                    súčasných časopisov básňami a humoristickými obrázkami. Vystupoval aj ako
                    herec.
[
178
]
Josef Bojislav Pichl
(1813 — 1888) — neskôr lekár, písal
                    do časopisov, prekladal, vydával spoločenské spevníky a pracoval buditeľsky.
                    Cenné sú jeho Vlastenecké vzpomínky (vyšli knižne až roku 1936).
[
179
]
Josef Franta Šumavský
(1796 — 1857) — redigoval časopisy,
                    zbieral ľudové povesti a neskôr zostavil obsiahly česko-nemecký slovník
[
180
]
Sabinský
— Karel Sabina (1811 — 1877), spisovateľ z
                    Máchovho kruhu, písal básne a prózy so sociálnou tematikou. Od roku 1845 bol
                    jedným z aktívnych činiteľov českého revolučného hnutia.
[
181
]
Jan Kaška
(1810 — 1869) — povolaním krajčír, člen Tylovej
                    hereckej družiny, ako komik položil základy realistickej tradície českého
                    herectva. Bol aj literárne činný.
[
182
]
Josef Podlipský
(1816 — 1867) — bol známy ako nadšený
                    slovakofil a s viacerými štúrovcami sa aj osobne veľmi dobre poznal
[
183
]
Karlův Týn
— (v pôvodine Karlův Teyn) Karlštejn, hrad
                    založený roku 1348 Karolom IV. a dokončený roku 1388. Tu sa až do roku 1414
                    uschovávali české korunovačné klenoty. Teraz je tam múzeum.
[
184
]
… o pamätnom hrade Karlovom Týne obšírnejšie porozprávam nabudúce
                        niekde v našich slovenských časopisoch…
— Hurban podobný článok
                    nikde neuverejnil.
[
185
]
Zbraslav nad Vltavou
— obec v okrese Praha-jih. Teraz sú
                    v tamojšom zámku zbierky barokového umenia Národnej galérie v Prahe.
[
186
]
Sv. Ivan
— starší názov pre obec Svatý Jan pod Skalou
                    neďaleko Karlštejna. Bolo to obľúbené pútnické miesto, kde stál aj benediktínsky
                    kláštor, ktorý však Jozef II. zrušil (Hurban spomína tento kláštor ako zámok).
                    Tradícia o chorvátskom pustovníkovi Ivanovi sa zachovala v povesti.
[
187
]
Karlík
— hrad blízko Karlštejna, ktorý dal postaviť Karol
                    IV. pre svoju manželku, keďže na Karlštejne sa prechovávali pozostatky svätých,
                    a preto tam žena nesmela prenocovať. Dnes už niet stopy po tomto hrade.
[
188
]
„Za dnů mladosti…“
— Je to Františkom Škroupom (1801 —
                    1862), skladateľom prvej českej opery, zhudobnená pieseň Čelakovského, ktorá sa
                    v Prahe i na vidieku medzi ľudom hodne rozšírila. Čelakovský ju zložil roku 1835
                    s názvom Společná píseň.
[
189
]
„Kde domov můj“
— pieseň z Tylovej divadelnej hry
                    Fidlovačka, ktorú po prvý raz uviedli v pražskom Stavovskom divadle 21. decembra
                    1834. Od prvej svetovej vojny tvorí táto krásna pieseň, zhudobnená Františkom
                    Škroupom, prvú časť československej štátnej hymny.
[
190
]
„Ars longa, vita brevis“
(lat.) — Umenie je dlhé, ale
                    život krátky (z Hippokratových aforizmov).
[
191
]
„Jak se řítí, hučí, válí…“
— vlastné Hurbanove verše
[
192
]
„Tys’ to, řeko, tys’ to byla…“
aj v tomto prípade ide o Hurbanovu báseň
[
193
]
Poděbradský hrad
— siaha svojím pôvodom do 12.
                    storočia
[
194
]
Pozri maďarský román Csehek Magyar Országban.
[
195
]
Miklós Jósika
— (v pôvodine Jožika; 1794 — 1865),
                    maďarský autor historických románov, ktorý písal pod vplyvom Waltra Scotta
                    (nazývaný aj „maďarským Scottom“). Je to prvý významný maďarský románopisec,
                    ktorý znamená prelom v dejinách maďarského románu. Jeho román „A csehek
                    Magyarországon“ (Česi v Maďarsku) z roku 1839 patrí k jeho kompozične slabším
                    dielam a nesie znaky krajnej romantiky. Okrem toho v románe sú českí rytieri
                    postavení do svetla zbojníkov, ktorí bojujú proti nepriateľovi nielen zbraňou,
                    ale aj podvodom. Na túto stránku Jósikovho románu naráža Hurban.
[
196
]
Obskuranti
— tmári, reakcionári, nepriatelia osvety a
                    pokroku
[
197
]
Chlumecký hrad
— v Chlumci nad Cidlinou, ktorý patril
                    rodine Kinskovcov
[
198
]
Biela veža
— (Bílá věž), postavená pri pôvodnej kaplnke
                    sv. Klimenta v 16. storočí, má šesť poschodí a čnie do výšky 48 metrov. Veža
                    slúžila za strážnu pozorovateľňu.
[
199
]
Jan František Hostivít Pospíšil
(1785 — 1868) —
                    kníhtlačiar a kníhkupec v Hradci Králové, dostal roku 1828 povolenie aj na
                    tlačiareň v Prahe, získal si veľké zásluhy o šírenie českého tlačeného slova,
                    lebo vydal do štyristo českých kníh
[
200
]
Jaroslav Pospíšil
(1812 — 1889) — po štúdiách v rodisku a
                    v Prahe viedol od roku 1834 otcovo nakladateľstvo a kníhkupectvo v Prahe, kde sa
                    zoznámil s mnohými českými vlastencami. Istý čas redigoval časopis Květy
                    sám.
[
201
]
Václav (Vašek) Pospíšil
(1833 — ?) — mal neskôr
                    kníhkupectvo v Pardubiciach
[
202
]
Marie Pospíšilová
(1821 — 1876) — očarila — ako vidieť —
                    Hurbana a o rok nato najmä Ľudovíta Štúra, keď sa vracal cez Prahu z hallských
                    štúdií a na niekoľko dní sa zastavil u Pospíšilovcov v Hradci Králové. V Květoch
                    z roku 1838 sme našli dve básne, a to „Sen“ (str. 65) a „Jinocha žel“ (str.
                    351), ktoré sú podpísané jednoducho menom: Maria. Predpokladáme, že ide o básne
                    Marie Pospíšilovej, na ktoré naráža Hurban („naša známa poetka z
                    Květov“).
[
203
]
Josef Chmela
(1793 — 1847) — pôvodom z Moravy, bol
                    profesorom latinčiny a gréčtiny v Hradci Králové (1820 — 1841) a neskôr prešiel
                    za profesora na akademické gymnázium do Prahy. Písal básne, prekladal z nemčiny
                    a najmä z latinských klasikov a vydal tiež v piatich jazykoch Komenského dielo
                    Orbis pictus (Svet v obrazoch).
[
204
]
Václav Kliment Klicpera
(1792 — 1859) — významný český
                    dramatik, účinkoval ako profesor v Hradci Králové (1819 — 1846), odtiaľ odišiel
                    na akademické gymnázium do Prahy
[
205
]
Flóra
— pôvodne talianska bohyňa kvetov, jara a mladosti,
                    neskôr symbol kvetín a rastlinstva vôbec
[
206
]
Ale to akosi pozde prichádza!
— Jaroslava Pospíšila
                    viackrát pozýval na Slovensko okrem Hurbana aj Ľudovít Štúr, no zdá sa, že
                    Pospíšil nebol nikdy na Slovensku, ktorému vo svojich Květoch venoval mnoho
                    pozornosti
[
207
]
… došiel z Prahy pán Pospíšil
— Jan Hostivít Pospíšil,
                    Jaroslavov otec
[
208
]
Oreb
— vrch pri Třebechoviciach, kde sa husiti schádzali
                    od roku 1419 na zhromaždenia. Podľa neho sa príslušníci husitského bratstva
                    tohto kraja nazývali Orebiti.
[
209
]
„Poslední Orebita“
— historický obraz od Jana Erazima
                    Vocela, vychádzal na pokračovanie v Květoch roku 1837. Námetom tejto novely sú
                    osudy posledných zvyškov plukov táborského vodcu Prokopa Veľkého, z ktorých časť
                    po prehranej bitke pri Lipanoch (1434) odviedli do Uhorska, kde zahynuli v
                    bojoch s Turkami. Tam hrdinskou smrťou padá aj posledný Orebita.
[
210
]
Práve roku 1839
— v čase Hurbanovej slávy — predala ho
                    rakúska vláda súkromníkovi
[
211
]
… v tôni stáročného duba…
— Podľa tradície dub pochádza
                    ešte z doby Karola IV. (Písomná správa Františka Probošta.)
[
212
]
… čo aj tu podávam, dodajúc niečo, čo som pri charakterizovaní
                        účinkovania Pražanov z istých príčin nepoznamenal.
— Toto miesto
                    v pôvodine nám nie je celkom jasné. Tam je jeho štylizácia takáto: „… což tu
                    také podávám, podotkna něco, co sem při razení působivosti Pražan z příčin
                    nepoznamenal.“
[
213
]
… kritickú analýzu
— v pôvodine: „Nehledejž tedy v tomto
                    pro obmezenosť místa žádný rozborné kritiky.“
[
214
]
Svátky na Vyšehradě
— (Obraz dávnověkosti české. Od Jos.
                    Kaj. Týla. V Praze 1838.) Táto historická novela vyšla tlačou v almanachu Vesna
                    na rok 1838; námet čerpá z Rukopisu královédvorského. — Spomínaná postava
                    Boleslavského sa v novele nevyskytuje.
[
215
]
Ženich na licho
— (Několik dní ze života cestujícího
                    spisovatele. Od Jos. Kaj. Tyla.) Táto novela vyšla na pokračovanie v Květoch.
                    Jej námetom je herecký život. V novele je inak mnoho autobiografických čŕt,
                    týkajúcich sa problematiky autorovho manželstva.
[
216
]
… čitateľ, navyknutý pozerať na roztrieskané rytierske lebky, na
                        úteky do sveta, na praskot bambitiek, na strašidelné zasnúbenia…
— Narážka na súčasnú dobrodružno-romantickú spisbu byronovského rázu, ktorá
                    našla v tom čase obľubu najmä v Nemecku, odkiaľ sa šírila aj do ostatných
                    krajín. Hurban správne odsudzuje túto typicky brakovú literatúru a vyzdvihuje
                    oproti nej literatúru národnú a realistickú.
[
217
]
Ako dramatik má veľké zásluhy o české divadlo…
— Tyl sa
                    venoval českému divadelníctvu skutočne telom i dušou. Zorganizoval v Prahe
                    Kajetánske divadlo, kde bol autorom, režisérom i hercom, písal a prekladal
                    divadelné hry a zároveň bol aj kritikom a organizátorom divadelného života v
                    časopisoch.
[
218
]
Čestmír
— dramatická báseň ve 2 odděleních, vyšla tlačou
                    v Českej Thalii, zbierke divadelných hier, ako druhý zväzok roku 1838. Autor si
                    vzal námet z básne Rukopisu královédvorského. Táto veršovaná hra je výrazom
                    revolučného romantizmu svojich čias.
[
219
]
… jeho prepracovania cudzích diel a preklady sú dokonalé a prevyšujú
                        pôvodiny
— Tyl prekladal divadelné hry najmä z nemčiny, pričom —
                    v duchu svojej doby — neprekladal verne.
[
220
]
Nalezenec
— veselohra ve dvou jednáních od J. K. T. Vyšla
                    v zbierke Česká Thalia v jednom zväzku spolu s Janom Sachsom roku 1837. Ide tu o
                    spracovanie francúzskeho vaudevillu s postavou najdúcha, ktorý nájde svojho otca
                    v osobe urodzeného šľachtica.
[
221
]
Jan Sachs
— dramatická báseň ve čtveru jednání od
                    Deinhardsteina, přeložením Josefa Kajetána Týla. V Praze 1837. Je to český
                    preklad dramatickej básne súčasného viedenského dramatika Johanna Ludwiga
                    Deinhardsteina (1794 — 1859) z roku 1829.
[
222
]
Veď dlhý čas na ňom trčali české časopisy…
— Tyl
                    redigoval Květy (v rokoch 1834 — 36 a 1841 — 45), ktoré z veľkej časti aj sám
                    zapĺňal (básňami, črtami, novelami, scénkami, dramatickými hrami, prekladmi a
                    správami), ďalej časopis Vlastimil (1840 — 41), almanach Vesnu (1838 — 39),
                    almanach Pomněnky (1841 — 46), vydávaný na pamiatku českých vlasteneckých bálov
                    a okrem toho prispieval aj do iných súčasných časopisov (Časopis České museum,
                    Česká včela atď.)
[
223
]
… dostal meštianske právo od mesta Kutnej Hory…
— To sa
                    nezakladá na pravde; potvrdil nám to písomne aj Okresní a městský archiv v
                    Kutnej Hore, dôvodiac tým, že takúto možnosť vytváralo už spoločenské postavenie
                    Tylovej rodiny a okrem toho udeľovanie čestného občianstva sa v Kutnej Hore
                    zaviedlo až zákonom z roku 1849.
[
224
]
Josef Vladimír Pelikán
(1808 — 1876) — od roku 1835
                    syndikus (= právny zástupca mesta) v Týništi nad Orlicí, prispieval rozličnými
                    článkami do časopisov a v rukopise zanechal Památní knihu města Týniště n. O.
                    Neskôr ho pre jeho národné povedomie úradne častejšie prekladali.
[
225
]
Táborci
— radikálna husitská strana, ktorej vodcom bol od
                    roku 1420 Jan Žižka. Sprvu boli úspešní, ale potom ich v bitke pri Lipanoch
                    (1434) porazili. Po Žižkovej smrti sa nazývali Sirotkami.
[
226
]
Jiří z Poděbrad
(1420 — 1471) — narodený v Poděbradoch,
                    vyrástol za rušných husitských vojen a roku 1457 sa stal českým kráľom. V období
                    feudálnych rozbrojov jeho kráľovstvo posilňovalo rozvoj českej národnosti a bolo
                    obranou proti najreakčnejším silám vtedajšej Európy.
[
227
]
Boček
(nesprávne Bedřich) z Kunštátu (1442 — 1496) —
                    najstarší syn Jiřího z Poděbrad, dostal Týniště roku 1472
[
228
]
Tridsaťročná vojna
— bola v rokoch 1618 — 1648, takže
                    nevedno, aké vyhorenie Hurban spomína
[
229
]
Po troch ničivých vyhoreniach…
— Týniště nad Orlicí
                    vyhorelo v rokoch 1615, 1686 a 1733
[
230
]
Krstiteľnica
— trojnohá cínová s anjelikmi a reliéfmi
                    apoštolov zachovala sa v Týništi nad Orlicí podnes. Na jej starobylosť upozornil
                    práve Hurban pri svojej návšteve.
[
231
]
Rorátne spevy
— rorátnik, je uložený v dvoch odpisoch (z
                    rokov 1808 a 1824) v múzeu v Týništi nad Orlicí
[
232
]
Je tu aj školská knižnica…
— V správe v Květoch (1838,
                    str. 352), podpísanej duchovným Jos. Kr. Čižínským a J. Pelikánom, vyslovuje sa
                    verejné poďakovanie Josefovi Jungmannovi, že zdarma venoval knižnici v Týništi
                    nad Orlicí svoj Slovník. Pritom sa aj spomína, že knižnicu založili roku
                    1836.
[
233
]
Matice česká
— založená roku 1831 pri Českom museu v
                    Prahe, dávala knižné podiely členom, ktorí zaplatili 50 zlatých. Členmi boli
                    jednotlivci aj spolky.
[
234
]
Dědictví sv. Jana
— (Dědictví svatojanské), spolok na
                    podielovom základe, začal svoju činnosť roku 1835 a jeho poslaním bolo vydávať
                    čo najlacnejšie české knihy pre najširšie vrstvy.
[
235
]
Časopis technologický
— vydávaný Jednotou ku povzbudení
                    průmyslu v Čechách, začal vychádzať v Prahe roku 1837 a redigoval ho Jan
                    Svatopluk Presl
[
236
]
… pre slečinku Mariu
— pre Mariu Pospíšilovú z Hradca
                    Králové
[
237
]
Sirva táncol
(maď.) — plačky tancuje
[
238
]
Vilímek
— pravdepodobne Antonín Vilímek (1803 — ?),
                    mlynár v Týništi nad Orlicí, ktorého syn Josef (1841 — 1895), neskorší pokrokový
                    novinár a hospodársky pracovník, zúčastnil sa roku 1863 v poľskom povstaní ako
                    dobrovoľník
[
239
]
Rozšlapil
— má byť zaiste Roštlapil. Nepodarilo sa nám
                    zistiť tohto českého vlastenca v Týništi nad Orlicí. No z literatúry je známy
                    Josef Mnohoslav Roštlapil (1809 — 1888), pochádzajúci z Kostelca nad Orlicí,
                    ktorý sa priatelil s básnikom Erbenom, písal si s Jánom Kollárom a keď roku 1845
                    cestoval po Uhorsku, navštívil tiež Kollára v Pešti. Kaplánoval na viacerých
                    miestach a zrejme sa stretol aj s Hurbanom v Týništi. Roštlapil patril medzi
                    revolučných českých študentov.
[
240
]
… na svojho priateľa Miloslava
— J. M. Hurbana
[
241
]
Šnajder
— (v pôvodine: U pana Šnaidra) bližšie neznámy.
                    Jeho starším synom, ktorého Hurban poznal v Bratislave a vo Viedni — ako spomína
                    ďalej — bol nesporne Karel Schneider, vtedy právnik vo Viedni. Bol činný v kruhu
                    revolučných slovanských študentov vo Viedni a v prvých májových dňoch roku 1839
                    zavítal s politickým poslaním spolu s Kampelíkom do Bratislavy. Podľa
                    zachovaného zoznamu bol tu aj Hurban, ktorý teda v tomto čase poznal K.
                    Schneidra.
[
242
]
Potštejn
— (v pôvodine: Pottstein) obec v okrese Rychnov
                    nad Kněžnou s hradom z 13. storočia, strážcom nádherného orlického údolia (S
                    týmto hradom sa spája neskorší Jiráskov historický obraz Poklad.)
[
243
]
Riesengebirge
— nemecký názov pre Krkonoše
[
244
]
Brandýs nad Orlicí
— (v pôvodine: Brandeys) mesto v
                    Pardubickom kraji, v okrese Ústí nad Orlicí. Tu sa narodil Jan Jiskra z Brandýsa
                    a tu napísal Komenský svoje dielo Labyrint sveta a raj srdca.
[
245
]
Jan Alois Rettig
(1774 — 1847) — od roku 1834 až do smrti
                    právnik pri magistráte v Litomyšli, písal básne, divadelné hry a prekladal z
                    klasických autorov. Roku 1839 mal cenzúrou povolený preklad z latinského
                    filozofa Senecu.
[
246
]
„Ich versichere Sie“
— (nem.) ubezpečujem Vás
[
247
]
Mit Beifall
(nem.) — s pochvalou, s potleskom
[
248
]
Auftretovať
(nem.-čes.) — vystupovať
[
249
]
Wiener Theater
(nem.) — viedenské divadlo
[
250
]
Rule Britannia!
(angl.) — Panuj, Británia! (začiatok
                    anglickej národnej piesne)
[
251
]
Magdalena Dobromila Rettigová
(1786 — 1845) — česká
                    spisovateľka a poetka, bola autorkou viacerých divadelných hier a praktických
                    spisov (najmä známe kuchárske knihy). Venovala sa najmä národnej výchove mladého
                    pokolenia.
[
252
]
kaputy
— dlhé kabáty
[
253
]
… „před okem mým smutně slzícím“…
— slová zo začiatku
                    Kollárovho Predspevu k Slávy dcere

--- KAPITOLA 6 ---

VI
Moravská Třebová — Hanáci — Olomouc — Šembera — Přerov — Rusava — Vsetín —
                Choroba — Návrat
V Moravskej Třebovej
[
254
]
som si oddýchol a trocha sa poobzeral. Je to mesto výstavné, obyvatelia sú
            Nemci a Slováci.
[
255
]
Na okolí sú pekné prechádzky, vo vnútri zámok, veľké námestie, fabriky a
            niektoré vzdelávacie ústavy. Skvostný život prevláda nad životom pokojným, skromným,
            domácim a blaženým. Odtiaľto som sa dal, zaviezť do Loštíc.
[
256
]
Prenasledovaný prudkým dažďom a premočený aj pod dobrým dáždnikom, chutne
            som zaspal v tunajšom vkusnom a poriadnom hostinci.
Od dneška, dňa 19. augusta, dostala moja cesta celkom iný ráz ako doterajšia. Keďže
            som na celom okolí nemal známosti so slovanskými vlastencami,
[
257
]
pustil som sa na púť krížom cez hanácke mestá a dediny. O Hanákoch som bol
            aj tak počul rozličné povesti, a preto som sám túžil lepšie poznať tento ľud. Teda niečo
            o Hanákoch!
Hanáci upútali moju pozornosť na seba. Ako aj ja ich pozornosť na mňa. Tento ľud obýva
            rozľahlé roviny na brehoch riek Moravy, Hanej atď. a siaha až skoro k Brnu. Má mnoho
            polí, lúk, sadov a záhrad. Seje žito, opatruje ovocné stromy a vedie rozsiahle
            hospodárstva. Chová pekné tučné kone. Býva v bohatých a čistotných dedinách a
            mestečkách. Postavy je strednej, svalnatej, plecnatej, kývavej, reči zdĺhavej a
            bezvýrazného pohľadu. Oblekom mu je kožuch v zime i v lete, červené, pod kolená
            siahajúce kožené „plondre“ (nohavice), od kolien pančuchy do čižiem a nízky klobúk so
            širokou strechou, ktorá je po okrajoch na prst alebo aj širšie zvinutá a ozdobená
            visiacimi stužkami. Toto je všedný odev. K ozdobám Hanákov patrí opasok, zvláštna
            kacabajka, vesta s mnohými gombíkmi a konečne plášť s krátkym golierom. Tieto plášte sú
            iba z obyčajného súkna, ale ozdoby, ktoré sú zvyčajne hodvábom vyšívané, stoja niekedy
            sto až do dvesto zlatých.
Takto vyfintený Hanák si lahodne vykračuje, a keď ide cez Olomouc, pochutnáva si
            niekedy na svojej „bochte“ (asi taký veľký koláč ako u nás baba, babička atď.). Neďaleko Litového
[
258
]
som videl jedného hanáckeho mládenca, ako sedel na koni, ruky mal spustené a
            v ústach držal takúto „bochtu“, ktorú ani nepustil, ani sa jej nedotkol a rozplynula sa
            mu medzi perami.
Hanáci nemajú veľa rečí, ale pritom sú dobrí a pohostinní. Ak Hanáka niekto neurazí —
            čo sa stáva ľahko žartom alebo aj len úsmevom — uctia si ho. Hneď všetko obdivuje a
            ťažko sa vyjadruje. Pritom je veľmi ľahkoverný; tak miestami verí, že luterán má rohy. O
            tomto som sa, pravda, sám nepresvedčil a hovorím to iba z podania — relata refero.
[
259
]
Všeličo sa hovorí o tomto kmeni, ale nie je tiež všetko pravda. Nie čudo, že jeho
            duševné sily driemu! Toho sú dve hlavné príčiny: jedna sa zakladá v hojnosti jeho
            telesných potrieb a druhá sa — aspoň dosiaľ — zakladala v zištnosti a sebeckých záujmoch
            jeho učiteľov, ktorí vedeli využiť jeho slepotu. Že by nemal schopností, je lož;
            schopnosti, ak sa zobudia, má azda vznešenejšie ako ktokoľvek iný. Charakter Hanáka je
            tvrdý, mocne zakorenený v návyku, myslím teda, že keby sa táto črta jeho charakteru
            presadila na dokonalejšiu pôdu, totiž na pôdu jeho mravnej i estetickej vzdelanosti,
            doniesla by veľké a historické výsledky.
Najobľúbenejším nápojom Hanákov je pivo; pálenku, tento morový jed, nepijú, aspoň nie
            tak nestriedmo, ako, bohužiaľ, na mnohých miestach Slováci. Svadby slávievajú niekoľko
            dní, pričom to ide hodne hlučne „mit Saus und Braus“!
Ako som už povedal, sú pohostinní. Aspoň keď som nocoval po niekoľko nocí v súkromných
            domoch u gazdov, bol som účastný tohto ich pohostinstva. Za večeru a nocľah nevzal ani
            jeden odo mňa peniaze. Katolíci sú dobrí! Na púte do Olomouca čiže vlastne za Olomouc
[
260
]
chodievajú hodne, pričom mávajú nemalé útraty a výdavky.
V novších časoch sa niektoré hanácke obce pekne zaujali o národnosť a medzi nimi je na
            poprednom mieste obec Želakovička.
[
261
]
Okrem toho však sa všestranným účinkovaním vlasteneckých Moravanov
            prebúdzajú mysle aj na Hanej a môžeme mať nádej, že aj náš Hanák vyjde z úzkeho obzoru
            svojich ideí a znalostí, založí si život na velebnejšej postati a bude sa spolu s inými
            slovanskými kmeňmi ponáhľať k svätým cieľom národnosti a ľudskosti.
Duchovný rozkvet Moravy bude hodne napomáhať aj slovanská katedra v Olomouci.
[
262
]
Najmä však, keď na ňu zasadol náš slovutný a príčinlivý vlastenec
            vysokoučený pán Alois Václav Šembera. Veď zámer veľkého ducha pána Šemberu je ten istý
            ako nás všetkých — vzdelanie nášho národa. A Olomouc, stojac uprostred Hanej, bude môcť
            vysielať výživné lúče po požehnanej zemi chrabrých Hanákov.
V Olomouci bola vtedy katedra uprázdnená, keď som tade cestoval.
[
263
]
Toto mesto by veľmi ľahko rozkvitlo, keby nebolo pevnosťou:
[
264
]
lebo okolo tečie rieka Morava, sú tu križovatky z Čiech a Rakúska a cesty
            vedú ďalej do Sliezska, Haliče, Poľska a Ruska. Teraz je uzavreté medzi hradbami a
            neprináša úžitok, aký by mohlo donášať.
Z Olomouca som sa zas uberal Hanou, až som došiel do Přerova, a vždy hlbšie som sa
            poučoval o tom, čo som už písal. Přerov je mestečko, od ktorého má meno přerovský kraj.
            Sídlo krajského úradu je v Hraniciach (Weisskirchen). Hostinskí sú skoro napospol
            ponemčení.
Z Přerova som sa uberal vždy väčšmi a väčšmi vrchovatou krajinkou cez Želatovice, Čechy,
[
265
]
Domažlice,
[
266
]
Dřevosetice,
[
267
]
Bystřicu atď. na východ — vždy viac k mojej milej vlasti uhorskej. Počasie
            ma už začalo nepríjemne prenasledovať a chladné, hmlisté alebo zas daždivé časy hrozili
            aj môjmu zdraviu. V ohromnom lejaku som horami a údolím došiel na Rusavu. Na zväčšenie
            svojho zármutku nenašiel som doma svojho krajana, dvojctihodného pána farára Slobodu.
[
268
]
Bol si urobil výlet do blízkych susedných cirkví na priateľskú návštevu.
Tu som prenocoval a druhého dňa ráno, vyprevádzaný kostolníkom, išiel som do Hošťálkovej,
[
269
]
kde som sa mal zísť aj s pánom Slobodom. Tu sú napospol veľké hory a vrchy,
            ktorými len známy môže bezpečne prejsť. Zboku sa nad temená hôr vznášal povestný Hostýn,
            o ktorého chrbát si tatárske kone roku 1242 polámali pyšné krky, keď Jaroslav Hviezdohorský
[
270
]
s pomocou svojich hrdinských Moravanov a Slovákov víťazne rozprášil na
            všetky štyri strany sveta divoké hordy týchto ľudožerných kobyliek.
V Hošťálkovej som sa stretol s dvojctihodným pánom Slobodom.
[
271
]
Jeho účinkovanie na tieto okolité kraje je značné a znamenité. Sám je to
            človek osvietený, hlboko a dôkladne učený a veľkou láskou a oddanosťou zapálený k
            národu. Je to prírodopisec a usilovný priateľ a pestovateľ matematiky
[
272
]
i lyrický básnik! Zbohom!
V Hošťálkovej som sa zišiel u pána učiteľa školy Pellára
[
273
]
so svojím spolužiakom Vlastimilom Pellárom.
[
274
]
Ustavične zúrilo nepríjemné počasie. Najal som si voz a odcestoval som do
            Vsetína. Na ceste som však v Ratiboři navštívil dvojctihodného pána Lániho,
[
275
]
horlivého Slovana. S potešením počúval radostné správy o pokrokoch
            česko-slovenskej národnosti, ktoré som doniesol.
Vo Vsetíne ma vľúdne a pohostinsky prijal dvojctihodný pán Škultéty, ev. a. v. slova
            božieho kazateľ. Navštívil som tiež bývalého žiaka bratislavského Ústavu dvojctihodného
            pána Opočenského, kalvínskeho slova božieho kazateľa. Sú to napospol horliví Slovania.
            Majú naše hlavnejšie časopisy a kráčajú s duchom času.
Pán Opočenský a pán Sloboda sú teraz vekove najmladší kňazi v tomto bratstve. Na nich
            sa upierajú nádeje mnohých verných duší. A aj vskutku zrejú v nich oboch krásne
            predsavzatia a utešené ciele. Rozlúčil som sa aj so Vsetínom.
Cez veľké, husté, strmé a vysoké hory som sa ponáhľal k domovu.
Z tohto cestopisu vidno, ak aj nie dôkladne, iste aspoň čiastočne, že západná Morava
            je väčšmi preniknutá slovanskou národnosťou než východná, že sa však aj tu aj inde budí
            tisíce a tisíce hlasov a že prozreteľnosť v tisícich a tisícich srdciach vzbudzuje
            orgány, ktorými bude prúdiť životná sila nášho národa! Toto — ako vravím — musí nás
            kojiť blaženou nádejou, že sa už konečne blíži posledná lehota nášho znovuzrodenia v
            dôstojnejšom, slávnejšom živote!
Poblúdil som v šírych moravských horách, ustavične vystavený hmle, dažďu, vetru a
            zime, a až večer som došiel do Lazov. U dvojctihodného pána Kokeša, lazovského farára,
            som zaľahol a musel som si tri dni odležať. Osobitnú vďaku musím vzdať slečne sestre
            dvojctihodného pána Kokeša, ktorá je u svojho slobodného brata a mňa opatrovala.
A odtiaľto som sa so svojím voľakedajším spolužiakom L. P.
[
276
]
dostal práve na samom konci prázdnin do Bratislavy. Rýchla príležitosť nás
            vhodne odviezla práve do toho mesta, z ktorého som sa bolestne uberal pred dvoma
            mesiacmi. Na našej ceste Považím som taktiež našiel mnoho mužov, ktorí sú zapálení za
            slovenskú národnosť.
V Bratislave ma privítali srdeční priatelia a vypytovali sa na západné vlasti. Nuž,
            hľa, priatelia a rovesníci moji, tu máte v krátkosti, čo žiadate!
Aj s tebou sa teda lúčim, veľactené obecenstvo, ktoré si teraz so mnou putovalo. Moje
            cestovanie, hoc bolo niekedy aj nepríjemnosťami prepletené, predsa bolo pre mňa
            zaujímavé. Či však aj toto vyprávanie i pri svojich nedokonalostiach zaujalo myseľ a
            srdce, neviem. Oboje posúď, milý čitateľ a vzácna čitateľka, a dobre, šťastne sa maj!!!
[
254
]
Moravská Třebová
— okresné mesto v Brnenskom kraji. —
                    Hurban tu prešiel z Čiech zas na Moravu.
[
255
]
Slováci
— čím Hurban mieni Moravských Slovákov
[
256
]
Loštice
— (v pôvodine: do Lošic) obec v Olomouckom kraji,
                    v okrese Zábřeh
[
257
]
Keďže som na celom okolí nemal známosti so slovanskými
                        vlastencami…
— Hurban dostával na svojom putovaní odporúčania na
                    uvedomelých ľudí, na ktorých sa mohol obrátiť a ktorí mu dávali zas rady a
                    odporúčania na ďalšiu cestu.
[
258
]
Neďaleko Litového…
— Pravdepodobne ide o Lipové (Zlínský
                    kraj, okres Vsetín) alebo o Litovel (okresné sídlo v Olomouckom kraji).
[
259
]
Relata refero
— (lat.) — Podávam, ako som počul.
[
260
]
… vlastne za Olomouc
— totiž na Svätý Kopeček, pútnické
                    miesto v okrese Olomouc-okolí (Hurban, pravda, dôsledne používa starý názov
                    Holomouc namiesto dnešného Olomouc).
[
261
]
Želakovička
— pravdepodobne to majú byť Žalkovice,
                    rodisko Jana Ohérala, od ktorého sa Hurban v Brne mohol dozvedieť o živote v
                    tejto obci.
[
262
]
Slovenská katedra v Olomouci
— vznikla pri tamojšej
                    akadémii roku 1829; išlo vlastne o katedru češtiny na tejto akadémii. Profesorom
                    na nej bol najprv Antonín Boček (1802 — 1847), ktorého roku 1839 vystriedal
                    Alois Vojtěch (u Hurbana nesprávne: Václav (Šembera)).
[
263
]
V Olomouci bola vtedy katedra uprázdnená…
— Hurban bol v
                    Olomouci cez školské prázdniny a okrem toho Šembera ešte nezaujal svoje miesto
                    na katedre (nastúpil až 30. decembra 1839).
[
264
]
… keby nebolo pevnosťou…
— Olomouc okrem pôvodných
                    starých hradieb bol ešte obohnaný v rokoch 1724 — 1755 novými hradbami a
                    podzemnými baštami, a tak vybudovaný na veľmi dôležitú vojenskú pevnosť, čo
                    prekážalo, pravdaže, ďalšiemu rozvoju mesta.
[
265
]
Čechy
— obec v Přerovskom okrese s poštovým úradom
                    Domaželice u Přerova
[
266
]
Domažlice
— správne: Domaželice
[
267
]
Dřevosetice
— správne: Dřevohostice, obec v okrese
                    Holešov (Zlínský kraj)
[
268
]
Daniel Sloboda
(1809 — 1888) — rodák zo Skalice, študoval
                    v Modre a Bratislave, kde bol aj tajomníkom študentskej Spoločnosti (v školskom
                    roku 1831/32). Písal básne a prekladal, no predovšetkým sa venoval matematike a
                    botanike a nákladom Matice českej vydal veľké dielo Rostlinství (1852). Roku
                    1840 sa oženil s Júliou Jurkovičovou, sestrou neskoršej ženy J. M. Hurbana,
                    takže sa stali švagrami.
[
269
]
Hošťálková u Vsetína
— (u Hurbana: Hošťálkova i
                    Hošťálkovo), obec v Zlínskom kraji, v okrese Vsetín
[
270
]
Jaroslav Hviezdohorský
— poslovančené meno Jaroslava ze
                    Šternberka (Stern = hviezda, Berg = vrch, „hora“), ktorý podľa Rukopisu
                    královédvorského v bitke pri Hostýne a Olomouci porazil roku 1241 (nie 1242)
                    Tatárov. Toto poslovančené meno prevzal Hurban z Kollárovej Slávy dcery (znelka
                    249).
[
271
]
… s dvojctihodným pánom…
— Tu, ako aj ďalej v texte,
                    používa Hurban pre tento titul evanjelických kňazov skratku: D. C. H., ktorú v
                    preklade rozpisujeme.
[
272
]
… usilovný priateľ a pestovateľ matematiky…
— v pôvodine:
                    „mathesi snažný přítel a vzdělávatel…“
[
273
]
Jan Pellár
(1792 — 1843) — pôvodom zo Sliezska, bol od
                    roku 1821 až do smrti učiteľom v Hošťálkovej.
[
274
]
Jan Vlastimil Pellár
(1814 — 1898) — syn učiteľa v
                    Hošťálkovej, narodil sa ešte v Sliezsku. Bol v priateľskom styku s
                    Palackým.
[
275
]
Ján Láni
(Lány; 1793 — 1878) — pôvodom z Maglódu (v
                    Maďarsku), študoval najprv v Pešti a potom teológiu v Bratislave (bol
                    spolužiakom Palackého), odkiaľ prešiel do Ratibořa. Tu potom účinkoval až do
                    svojej smrti.
[
276
]
L. P.
— Ladislav Pauliny (1815 — 1906), pôvodom zo
                    Zemianskeho Podhradia. V čase Hurbanovej cesty bol teda vychovávateľom,
                    pravdepodobne v Zárieči. Bol činný aj literárne. Pauliny bol členom
                    bratislavskej Vzájomnosti a na štúdiách vo Viedni iste sa zaradil medzi
                    revolučných slovanských študentov, takže Hurban ho v Ceste kryl iba mennou
                    skratkou L. P.