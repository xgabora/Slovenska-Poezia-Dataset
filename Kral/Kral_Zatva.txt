--- KAPITOLA 1 ---

Žatva
[
1
]
(Žitko žnú po celom poli. Na jednej zemi dakoľko žencov, dakoľko dievčic.)
Žnica I
(Dve dievčatá osobitne.)
Včera bola nedeľa. Bola som tam na píle.
         Bolo tam moc mládencov. Jeden bol taký biely, belásky mal nové, krpce utešené, opasok
         prackami veľkými pozapínaný. Či neznáš ho?
Žnica II
Či to nebol Janko S.?
Žnica I
Tebe sa len vždy o tom sníva. Čerta si ty mala takého frajera. To je, ľaďže, L. Neznala
         som sa prečudovať nad jeho peknými rečami. Pierko, myslím, by sa svedčalo, ale ako — Bežala
         som do tej záhrady a okradomky som natrhala.
Žnica II
Suka, iste si mu počarila.
Žnica I
Nepleť. Potom prišiel Jano, starý valach, s gajdami a bolo nám veselo do popuku.
Žnec I
No, čože sa staviate ako plané kravy od kŕdľa! Poberať skorej — poberať, a nie zuby
         daromné vyškierať. Mali ste včera dosť času, a teraz ťahaj!
Žnec
(pozerá na slnko).
Slnko už skoro zájde a my ešte moc máme, len sa
         ponáhľajte, dievčatá, potom vás dákemu gavalierovi poradím.
Žnec I
Ibák po všetkých pustých dolinách, po všetkých pustých dedinách — alebo po všetkých
         skalinách.
Žnec
Ak by ako smrek na skale vyrástol, ako to bývalo za Krčaha sveta.
Žnica I
Aha, keď krčah sám do studne chodieval.
Žnica II
Škoda len, že sa zabil ten krčah.
(Druhá zem. Žencov viacej. Jeden žnec si ostrí kosu.)
Žnec
Hanička, nože mi podaj vody. Dáko ma smädí.
(Podá mu. Pije.)
Pekné
         požehnanie, chvalabohu — len tak kosy zvonia.
(Do druhých.)
Žnec I
Už dávno takého požehnania nebolo, už je tu ale i nám vari dvanásť rokov, či koľko, na
         tejto zemi.
Žnec II
Ja som sial. Práve to bolo už na Michala — švábku práve kopali, ešte som si tu ohníček
         kládol a švábku piekol.
Žnec IV
To vtedy, keď môj sváko zomrel a ja som práve vtedy musel ísť do poľa so siatím. Pán ma
         nepustil na pohreb, veď sa tam vraj i bez teba obíde.
Žnec III
Vtedy, vtedy — ešte bolo tak sucho veľmi, za pluhom sa mi prášilo, ešte mi obed doniesla
         Mariška — a potom večer ešte bol tartas, že som vraj zo zbožia musel dakde tretinu predať.
         Bola mlátenina, ale ja, čo by ma tu hneď — ešte som sa na také chodníčky neoddal, nenaučil
         som sa od otca také remeslo, a matka moja bola statočná žena.
Žnec IV
Prečože si nepovedal, že si ty nie vina?
Žnec III
Či som dosť nevravel — ale pán, či chceš, či nechceš, musí mi to navrátiť a za pokutu
         alebo štvoro toľko, alebo pôjdeš do stolice, tam ti ja ukážem, ako pánom slúžia, tam ťa ja
         naučím, čo je päť. To bola moja večera.
Žnec VI
Tak sa biednym ľuďom vodí na svete. Nik si z nich nič nerobí, na svedomie moc nedajú, čo
         by si ho vari na dlaň vychrákal. Ako čo by biedny človek svoje svedomie na deravom moste
         našiel.
Žnec VII
Už tí páni raz s nami nakladajú nemilostivo. Ba či sa to len kresťania!
Žnec X
Boh ich zná — ja som ešte nášho pána v kostole nikdy nevidel, a veru, už som starší ako
         mladší — Keď ide popri kríži, nikdy čiapku nesníme, ale tak ide ako popri dákom stĺpe — ba
         práve som počul, že raz do kríža, Boh mi odpusť moje hriechy, ak hreším, keď to spomínam,
         strelil.
Žnec XII
A ja, keď som bol v panskej záhrade na jar stromy čistiť — idem cez dvor, už vracajúc sa
         naspäť domov, tu vyskočili do mňa psi a začali ma dobre šklbať. Ja som sa začal brániť a
         jedného som reznul. Ten skučal, preč odišiel. Pán hneď vyšiel s jedným hajdúchom a dal mi
         vylepiť, ale hrozne odpusť, Bože, odpusť, Matka Božia, keď hreším, všetko preklínal, Pána
         Krista, Matičku Božiu a všetkých svätých — takže kedykoľvek tým dvorom idem, obzerám sa, či
         ma dačo neschytí, lebo také miesta nikdy dobrými duchmi zasadnuté nebývajú. Také miesta
         čertom náležia.
Žnec IX
Veď ani ako kresťan nevyzerá. Tak vyzerá ako žid. Predtým páni aspoň tým sa od židov
         delili, že brady nenosili, ale teraz sa zaprisaháš, že je žid pán a pán žid, akoby to jedno
         plemä bolo.
Žnec XI
Veď sa to ani veľmi jedno od druhého nedelí, jeden za päť a druhý bez jedného za šesť.
Žnec XII
Jeden čert a druhý diabol, jeden bis — páni bratia. I tak náš židisko veľmi často chodí
         k nášmu pánovi a pán ho tak posadí na stoličku, akoby ten žid ale dáky pán bol.
Žnec IX
Povedal mi panský záhradník — ale nepovedzte — že náš pán mu je veľmi moc dlžen a že
         preto toľko ten židisko k nemu chodieva a pán s ním tak pekne zachádza. Ale nech to bude u
         vás, lebo ani ja, ani vy, čo je dlžen, nepoplatili.
Žnec II
Bože, čo to potrovia, tí páni! Sedliakovi kožu zdierajú, a predsa nič nemajú. Či tie
         peniaze len jedia, či do zeme zakopávajú?
Žnec III
Čerta! náš pán veru ani jeden grajciar nezakopal. Ako príde, peniaze sú okrúhle,
         rozkotúľa sa to po meste, po sklepoch, po krčmách, po frajerkách.
Žnec VII
Veď má doma ženu a štyri frajerky.
Žnec XII
Veď to tí páni neznajú zákona svätého, neznajú Boha. Horšie sa držia, práve ako tí psi
         alebo bujaci.
Žnec IX
A keby náš pán nebol taký dengľavý, ale už vyzerá ako stena, už keby ho na stenu
         pľaštil, tam by sa oblepil ako sopeľ — už je taký ako haring, už ani dobre nevraví, už len
         tak šušle ako pod zemou.
Žnec X
Ako hlísta je tenký a vietor by ho schytil.
Žnec IX
Keby to bol biedny človek taký, akože jeden z nás, tak by ho mačky zožrali a nenechali
         by z neho iba práve čižmy. Ľudia by sa ani oň len neozreli, ale by ho každý pes na ulici
         ošťal. Pľuhavstvo jedno — a keď sa ti postaví, ako ti začne do huncútov, do psov dávať, ako
         čo by človek…
Žnec XIII
Slnce zapadá. Ale ticho hovorte, aby nás dakto nepočul, lebo veru zajtra by sme boli na
         stolici.
Žnec XVII
Ale by ho najprv zadusil, tú potvoru hnusnú, aby mal som zač’ trpieť, najprv by som ju
         ako črviaka rozmliaždil. Keby to bol chlap, ale taký mamľas… Veď by som sa len hanbil
         preňho na stolici ukázať.
Žnec VI
Nazdáš sa, že sa druhí páni od neho odchodnejší? Iba hádam v šatách, ale v inšom ani
         mak.
Žnec VII
A pomyslite si, čo mi tá kalika nenarobila. — Voňahdy idem do hory, ale len dákeho
         haluzia nazbierať… Prepadli mi kone, prepadol mi voz, prepadlo mi všetko a v urbáre máme
         horu celkom slobodnú, okrem predaju.
Žnec V
Na papieri. To je potom pravda už na svete! Všetko mu robíš do najmenšieho, ešte s
         bratom. Keď rozkáže, trebárs o polnoci musíš ísť, čo sa ani do panštiny neráta — musíš, čo
         ti len rozkáže, robiť, a za to ani mak ani prach, akoby to všetko nič nebolo, akoby náš
         život sedliacky nič nebol, nič nestál. To je veľmi mi divno a ani to si ja celkom pochopiť
         nemôžem, ako tento svet beží. Keď Pánu Bohu darmo neslúžim, a takej oblude, čo sa ani
         nerovná poriadnemu človeku, musíme slúžiť len tak, akoby do hlbočiny skalky hádzal.
Žnec VII
Vraj páni pravde na krk skalu velikú uviazali a do hlbočiny ju spustili, aby nás
         sedliakov mohli zdierať.
Žnec XV
Boh to rozumie tomu peklu. Ja neznám, ako je to. Keď si na to pomyslím, som ako opitý —
         ale sa mi to veru nepáči.
Žnec XVII
Komuže by sa to páčilo, ibák by bol blázon a neznal by ani, či má hlavu, ani kde stojí.
Žnec X
A či je to každý blázon, čo nevie, kde má hlavu a kde stojí? Koľko ráz človek od
         trápenia nevie ani, čo robí, ani čo myslí — ani čo má robiť, ani čo má myslieť — a túla sa
         z kúta do kúta ako teľa, viacej majúc trápenia, viacej biedy, ako na hlave vlasov.
Žnec XII
A tá obluda medzitým pije, žerie a psí — aká je to spravedlnosť na svete. Keby aspoň
         pekného slova dal, nech by ho čerti vzali z horúceho pekla, ale len ti fučí, teremtetuje,
         hockedy vykope, hockedy na peniaze pokutuje a vždy, ale vždy horšie. Bodaj by takú pravdu
         na svete čert vzal!
(Tma je.)
Žnec X
Ale oheň si naklaďme. Kus si pofajčíme a pohovoríme, aspoň nám bude ľahšie — aspoň tu na
         poli, keď nie doma, si trošku voľnejšie oddýchneme.
(Oheň nakladú. Zo všetkých
            strán sa schodia zohrievať, zo všetkých strán počuť: Sa ti…! — kliatia a podobné. Chlapi
            okolo mňa stoja — ticho sú, ani jeden slova nepreškrtne, každý mlčí ako zabitý a fajčí.
            Chodníkom ide jeden a obráti sa zemou ku ohníčku.)
Ch.
Vitaj, vitaj! Kdeže tu okolo chodíš, či poklad stratený hľadáš, či sa len tak táraš?
         Vitaj, poď medzi nás.
S.
Pamodaj šťastia.
Ch.
Pane Bože, daj, keby chcelo pršať s rannou rosou — dáko sa k nemu dobyť nemôžeme. Či si
         ho ty tam na chodníku dakde nenašiel?
S.
Našiel, nenašiel. Nuž, akože sa máte?
Chlap I
Akože by sme sa mali, tak po chudochlapsky, ako bosí a nahí v tuhej zime. Keby človek
         radšej zamrzol ako ten, ale celkom, ale to je trápenie veliké, keď odmŕzať, zamŕzať, a
         nikdy sa nezohreješ.
Chlap II
Ani nesvitá, ani nemrká. Radšej by som sa už neviem kde videl.
Chlap III
Radšej by už vari všetko tak zapľuval… Čo sa má tak človek trápiť — veď je už len vari
         nie vôl lebo kôň.
Chlap IV
Koňovi je kde lepšie, alebo volovi ako biednemu človeku. Ten, keď svoje urobí, má pokoj,
         ale ty ešte len ani noc pokojnú nemáš, ešte aj v noci ťa trápia všelijaké starosti — a to
         všetko nič po nič.
Chlap X
Keby najmenšie človek chudobný z toho mal, ale akoby do piesku vodu lial. Koľkokoľvek
         naleješ, toľko skape — taká je tvoja práca.
Chlap XI
Nech som dobrý, len chalupu podpálim a pôjdem svetom, čo ma oči nevidia a uši nepočujú.
Chlap XV
To si ty mi z úst teraz vzal, veď už vari — ah…
S.
Čože vám chybí? Vari nemáte dobrú úrodu, kopa pri kope…
Chlap X
Veď ale čie sú to tie kopy. Keby aspoň slama bola naša, čo ju ani kone nezožerú, a zrno
         nech by čert vzal.
Chlap XII
Nie zrno, ale toho tam mamľasa.
Chlap XX
Ba všetkých do jedného. Pokým jedného na svete bude, nebude dobre.
Chlap XVI
Či to bude dakedy — na svätého vida.
Chlap XII
Tak potom môže všetko čert vziať — tak potom deti moje porežem, ženu zabijem, dom
         zapálim a čo pochytím, s tým najprv dákeho bruchaja zahluším a potom sám seba.
Chlap IX
Takto my vždy robíme, toto je žatva: My sme ho zasiali, my sme ho zožali, my sme ho
         omlátili, my sme zasiali a teraz ho zase žneme. Odplata naša je… potupa a dereš.
Chlap XV
Ej, ale to sa ti zaprisahám, že ho veru viacej siať nebudem.
Chlap IX
Ani ja, ale zachytím z postele od kurvy toho mamľasa za golier a dám mu kone do ruky,
         dám mu bránu a budem ho dotiaľ biť, pokiaľ len…
Chlap X
Už sa mi všetko spríkrilo. Zanechajme všetko tak a poďme, chlapci, preč z tejto
         bezbožnej stolice, veď nás Boh neopustí.
Chlap XI
Hm — braček! Nazdáš sa, že inde pečené holuby do úst padajú. Inde tiež nebudeš pánom — a
         sedliakom je všade rovnako, či pod siedmym kráľom, či s Frankami.
Chlap XIX
A čo nám navravel sa ten brucháč — tam sa prepadni, kde stojíš — (vraj) len čakajte,
         chudobným ľuďom bude časom kde lepšie.
Chlap XI
Sa nám veru polepšilo — zo šafľa do šechtára, z komory do štoku. Keby v tom štoku dačo
         bolo, ale nieto nič — z koláča diera.
Chlap XIV
Hádam len dačo bude — aspoň vší za kapuc.
Chlap XI
Daj pokoj. Nikdy. Ako bolo na počiatku, tak bude i teraz i vždy i na večné veky.
(Dakoľko chlapov pochytí klobúky, rútia o zem, kosy zdrúzgajú a jeden sa o zem
            hodí a druhý ako blázon letí do čiernej noci… Ten teraz vystúpi a vážnym hlasom
         povie:)
Ten
Nezúfajte. Nesiem vám potešenie! Nezúfajte, prichádzam k vám ako dakedy Mojžiš k ľudu
         izraelskému.
(Všetci trošku zatíchnu, tí všetci okolo neho.)
Ten
Vy ste národ potlačený, vy ste národ biedny, vy ste národ chudobný, ale Pán je mocný,
         Pán je silný, Pán má hromy — pod jeho nohami je tento svet celý ako črviaky pod vašimi
         nohami, ktoré, keď sa vám páči, rozmliaždiť môžte. Keď nie — nie. Planý človek na svete
         tomto robí, čo sa mu páči, druhých ľudí klame, zdiera, svedomie svoje namočí do bariny, ale
         Pán mihne, i on všetko tak zanechá na súd boží. A v prachu zafúľaný, zapískaný, ako osika
         trasúci sa pred Pánom stojí. Pán je spravedlivý. Každô dojde konca, ale každô sa musí na
         ten koniec hotuvať. Každô uvidí Pána, ale beda tomu, koho postihne Pán spiaceho — ten dojde
         tiež konca, ale len tak ako drevo, keď ho na oheň položí. Preto modlite sa! Modlite sa, aby
         ste neboli nájdení spiaci. Lebo Pán je spravedlivý. Veky minuli ako dáke chmáry nad vašimi
         hlavami, nad vašich otcov hlavami, nad vašich praotcov hlavami — duby v horách schodili,
         vekom dolu padali — vy ste spali. Vstávajte, vravím vám, vstávajte! Počujte tento hlas —
         nie je on môj. Vidíte tamtú hviezdu padajúcu na zem, vidíte ju. Už kape z tmavosti zemskej.
         Kľaknite, žehnajte sa. Boh je dobrotivý, Boh povedal a stalo sa, Boh dúchnul do hliny a žil
         človek. Raduj sa národ rozmetený, neznajúci o sebe, vyhodený druhými ľuďmi na smetisko, do
         hnoja, aby ním polia povozené boli, pole cudzie, pole Satana. Raduj sa a vesel sa. Z
         prachu, z hnily, z bariny ťa povoláva na Svadbu, na žeň; z prachu, z hnily, zo zakliatia k
         životu otváraj svoje lono a prijmi požehnanie. Nie je to požehnanie chlieb, nie statok, nie
         je to požehnanie tichá domácnosť, oplývajúca (so) všetkým, ale požehnanie viery a lásky
         jednému každému k všetkému tomu, čo je vaše, k národu. Zabudni každý jeden na svoj dom, na
         svoju ženu, zabudni na seba. Znáš dobre každý, čo je to za hostina. Zabudni ako na klamlivý
         sen a poď na druhú hostinu, na hostinu viery, lásky k národu. Žili ste domu, žili sebe —
         takáto bola vždy vaša žatva
(ukazujúc na zem požatú),
takáto. Čie je
         to všetko? — Satanovo. Poďte teraz na žatvu druhú, na žatvu svojho národa. Nebudú to klasy,
         nebudú polia, nebude žito, pšenica, to bude žatva krve — to bude kúdol dymu, kúdol ohňa,
         aby videl svet tento, ako je ľudská múdrosť Pánu klamstvo.
Vravím vám, že z kúdolu, z dymu vystúpi Sláva božia ako Slnce z čiernej noci — vystúpi —
         vystúpi. Ale rováš už je plný, celkom zarezaný, už je čas — poďme.
[
1
]
R, zoš. XXXVI (od 5. strany), XXXVII, XXXVIII; prvý raz v Slov. pohľadoch, 1940,
               str. 560 aď. v podaní St. Mečiara, ale bez dokončenia. Úplný text po nájdení zoš.
               XXXVIII vychádza po prvý raz v tomto vydaní. (Záver Žatvy som prvý raz uverejnil v
               Slov. literatúre, III. roč. č. 4.)