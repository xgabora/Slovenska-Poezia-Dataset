--- KAPITOLA 1 ---

Ohlas na „Hlas z Martina“
[
1
]
[
2
]
„Čo to od Tatier za hlas odbitý
krajnou, svetom šíro zvoní?
Ktos’ to odvážil udrieť na štíty —
budiť spiace milióny?
Kto búri krajnu v osudnej chvíli
nádejného preporodu?
Kto otcov vlasti v poradách mýli,
pracujúcich za slobodu?“ —
Tak — farizeji! Neznámy vám hlas
ducha času, hlas slobody?
Hlas zvona na deň búri, múti vás,
čo zo sna budí národy?
Nečisté duše! Ta, či vy chcete
titanský boj biť s tým duchom?
No znajte: plevy víchor rozmetie,
slnko nezroníš obuchom!
Čože lajete, keď Slovák vstáva?
Čo značí ten štrk reťazí?
Či vy života delíte práva —
vy? slobody veľkí kňazi!
Čože škrečíte, vy zhavranelí,
keď sa brat s bratom priatelí?
Milšie vám vraždy kainské budú
a mŕtvy, hnilý pach ľudu?
Čo ho sociate — jak by jej nebol —
od matky vlasti do stínu?
Ktože vám dal ten čudský monopol:
predávať lásku matkinu? —
Oj! ty Uhria, otčina milá,
pekná ty mať mnohých detí!
Čis’ ty len jedno z nich obľúbila,
druhés’ mu vrhla k obeti?!
Nevesta slávna Štefana kráľa,
nezabúdaj jeho slová;
bo ruka jeho by ťa prekliala
a zastihla kára nová!
Oj, priviň všetky dietky své mladé
k prsiam matersky, dobrá mať!
Potom v tom živom ľúbosti hrade
pokojne si môžeš dumať!
Tak pokoj, pokoj tomuto hlasu,
bo hlas ten z neba pochodí,
slúchajte hlas ten, hlas ducha času,
slúchajte všetky národy!
Bo kto neslúcha hlas časov ducha,
tomu smrť večná súdená;
pamiatka jeho bude noc hluchá,
potomok — bludár bez mena.
Slyšte ho i vy, vlasti otcovia!
On génij dobrý, poznáte;
on vám odkryje právd večných slová,
slobody cesty zaviate.
R. 1861
[
1
]
Poznámka Zlatého fondu: Báseň sa v Súbornom diele nachádza v časti Spevy 3.
[
2
]
Prvý raz v Dobšinského Sokole II, 1861, str. 147, 5. júla: Ohlas na hlas Martina. Taký má titul v Sobraných spevoch 1873, ale roku 1879 má už názov Ohlas na „Hlas z Martina“. V obidvocih rukopisoch k veršu „nezabúdaj jeho slová“ má poznámku, ktorú pre Sokola (str. 147) a napokon pre Spevy (str. 223) upravil takto: „Nevesta slávna Štefana kráľa, nezabúdaj jeho slová: Decret Stephani, cap. VI, § 3 a cap. VIII, § 4. Lebo kráľovstvo jednoho jazyka a zvyku je slabé. A ktorý Grék spravoval by Rimanov gréckym, alebo ktorý Riman Grékov rímskym jazykom? Žiaden.“