--- KAPITOLA 1 ---

I. Do Arkony
Na severnom konci ostrova Rány, v mori Slovanskom, ako sa voľakedy menovalo terajšie
         more Baltické, stávala za časov starodávnych povestná Arkona, hrad a chrám veľkého boha
         pohanských Slovanov, Svantovíta. Prenesme sa v duchu ta. Vznesme pohľad svoj k divadlu
         čarokrásnemu, na ktorom vám chcem predviesť postavy zo života dávno ako sopka vyhaslého,
         ukázať osoby dejov temer už celkom zabudnutých. Budú to kvietky pri bledom svetle mesiačika
         po cintorínoch rodiny našej nazbierané, ohlasy života z hlbín minulosti na povrch našich
         dní vynesené, obrazy pravdy dávno vyvrátenej.
Dookola vidíš len more, bo kam ťa teraz vediem, je výbežok Rány, najvyšší vrcholec
         obrovského skaliska na polostrove, ktorý zo sihoti ránskej vybieha a Vítovom sa nazýva.
         Túto výšinu zvolila si myseľ ľudu slovanského vo veku onom, keď ju ešte neosvecovalo
         požehnané svetlo Syna Božieho, za miesto pre najvyššiu sebe známu a vzývania svojho hodnú
         bytosť. Nejeden Germán, ktorý teraz putuje na Vítov, aby sa pokochal v čarokrásnych
         výhľadoch a roznietil oheň duše spomienkami na veľké udalosti, nepomyslí si, že kráča po
         zemi, ktorá bola kedysi svätou pútnikom slovanským, putujúcim zblízka i zďaleka ku
         Svantovítovi.
Ak sa však dakedy, šuhaj slovanský, ocitne tvoja noha na Vítove, nestúpajže po zemi
         predkov bez pohnutia citov, bez pomyslenia horúceho na veľké osudy, ktoré v týchto stranách
         zastihly národ tvoj. Obetuj im vzdychnutie, zapáľ im cit spomienky a hoci vyroň slzu z duše
         užialenej — ži potom národu svojmu v pojmoch a náukách veku tvojho, ako oni žili v pojmoch
         a náukách veku svojho.
Skala obrovská, na temene ktorej stojíš, vypína sa nad hladinu morskú do výšky
         tridsiatich siah; hlboké priepasti, prudko nadol sa vinúce, sú ako strážcovia polostrova
         tohto, chrániac ho od severu, východu a juhu. S týchto strán márne by si hľadal prístup k
         vysočinám Vítova, len láska by našla s tvŕdzou a nebezpečenstvom spojené chodníčky pomedzi
         žľabiny a úskalia nad priepasťou visiace. Tu, na tejto výšine, stávala Arkona.
Slovania ránski videli vo Svantovítovi ochrancu svojho národa; a čoskoro sa Rána s
         Arkonou staly strediskom aj ostatných Slovanov, sídliacich na brehoch Baltu a v krajinách
         medzi Vislou a Labem sa prestierajúcich.
Dnešní mornári, brázdiaci loďami svojimi hladinu Baltu, dobre poznajú „predhorie
         arkonské“; čo však značilo slovo Arkona v živote miliónov Slovanov za dlhé stáročia, o tom
         neskorý potomok týchto kmeňov nemá tušenia.
„Do svätej Arkony!“ bývalo heslom desiatok kmeňov, rodov, pokolení a výhonkov
         všelijakých plemien slovanských, ktoré obývaly ono velikánske priestranstvo zeme medzi
         riekami Vislou a Labem. Život ľudský má veľa takých chvíľ, v ktorých si človek nevie rady,
         nemôže nájsť dobrú myšlienku, nemá vnuknutia vítaného: čo robiť? čo zanechať? kam sa v
         návale ťažkých chvíľ vrhnúť a obrátiť. Kedykoľvek takéto strasti a nehody prišly, tu
         zakaždým zaznelo shora, zdola po Slávii baltickej: „Do svätej Arkony!“ Domáce neshody,
         kmeňové sváre, župné rozbroje, útrapy a nebezpečenstvá celého národa plodily v duši Slovana
         myšlienku na Arkonu a povzdych: „Ach len ta, do svätej Arkony!“ Kým sa drobná
         pomstychtivosť, malicherné žiadosti, márna kmeňová nadutosť a pýcha ukojiť mohly, prekáraly
         sa a svárily jednotlivé kmene; náhle však z toho povstalo nebezpečenstvo rozsiahlejšie a
         búrlivé vody zlých následkov všetkým nad hlavy vystupovať začaly, takže už nikto nevedel si
         povedať: no takto a takto učiním; vtedy myslel už každý len na Arkonu. V Arkone bývala rada
         hotová; u veľžreca arkonského najlepšie sa rojily vnuknutia všelijaké v hlave pospolitého
         Slovana, ktorý ak v Arkone nezmúdrel, tak inde nebolo mu už rady ani pomoci.
„Do svätej Arkony!“ ozval sa hlas na prednom i zadnom Pomorí, s tejto i tamtej strany
         Persanty, na Odre i Labe, nad Ránou i Fembrou, nad Travnou i Havolou, keď nastaly zážinky
         roku 1058. Na zážinky sa najradšej chodievalo k Svantovítovi; lebo hoci tento sviatok
         národný slávili na počesť Svantovíta po celej Slávii pohanskej, predsa každý, kto sa mohol
         na dlhšiu cestu vystrojiť, vybral sa zasvätiť ho na Arkonu.
Čas k slávnosti zážiniek nastal obyčajne vtedy, keď obilie na poliach dozrievalo a celé
         požehnanie letné sa už ľudským očiam ukazovalo. Na túto slávnosť tešieval sa malý i veľký,
         mládenec i panna, starček i starenka, a často bolo vidno pod lipami arkonskými pradeda i
         prababu s pravnukmi svojimi prinášať bohom obete, a najviac štvortvárnemu Svantovítovi sa
         klaňať. Roku spomenutého išlo sa však na Vítov do svätej Arkony ešte pre iné príčiny. Veľké
         nešťastie vlieklo sa totiž už dlhé časy nad národom týmto, a nevedelo sa napospol, „čo si
         počať, čo zanechať, kam sa vrhnúť“. Všetko, čo sa podnikalo, nešťastne sa skončilo. Na
         všetkých stranách bolo počuť náreky a žalovania. Susední Nemci ustavične siali sváre medzi
         Slovanov, a Slovania nemúdri nevedeli šliapnuť hadovi na hlavu. Lutici boli prvou obeťou,
         ktorú si vyvolili ich susedia; dlhé vojny s Nemcami skončily sa žalostne pre Luticov.
         Olúpili ich najprv o majetky, potom pokúšali sa podmaniť ich vplyv svojmu aj vo veciach
         vnútornej správy. Tlačili ich so dňa na deň viac k zemi, miatli a mýlili ich v župnej i
         krajinskej správe. Štvali županov proti županom, kniežatá proti kniežatám, kmene proti
         kmeňom. Napokon našli si náboženstvo ako prostriedok útokov svojich a začali im posielať
         mníchov nemeckých, župy biskupom podriaďovať, nové, nevídané dane ľudu nakladať. Tam bola
         „podajnica“, tuto „biskupnica“, hen zasa „kláštornica“, inde „desiatnica“, všetko to mená
         všelijakých daní, Slovanom dotiaľ neznámych a nemilých, keď šly kresťanstvu vzápätí. Mnísi
         nemeckí neboli tak apoštolovia Ukrižovaného, ako viac nositelia krížov a trápenia do krajín
         týchto; lebo ešte nebola ani jedna duša získaná pre Krista, už sa dediny a župy nachádzaly
         v lakomej kapse biskupovej; obce a župy slovanské, predtým slobodné, staly sa naraz
         majetkom to kláštora, to biskupa, to opáta. Lutici niesli to najťažšie, lebo živo ctili
         starobylé svoje zriadenia a nie tak ľahko dávali sa zmámiť novotami, ktoré iné kmene, s
         Nemcami susediace, ľahšie prijímaly. Pre tento svoj vzdor boli Lutici stále v boje
         zapletení s onými nositeľmi kresťanstva a civilizácie. Cisár nemecký Henrich II. obetoval
         veľa peňazí i ľudu nemeckého na vojnu proti Luticom, ale títo statočne odporovali, a najmä
         Sasov, ktorých cisár štval proti nim, na hlavu porážali. Po smrti Henricha II. zasadol na
         trón cisársky Kunrad II., ešte ukrutnejší nepriateľ Slovanov ako jeho predchodca. Tomuto sa
         o ničom toľko nesnívalo, ako o konečnom ponemčení slovanských kmeňov, pridŕžajúcich sa
         zvykov a jazyka rodného. Na nesčíselné kmene a kmeníky rozdrobení Slovania prišli predsa po
         mnohých nehodách k rozumu a spojili sa proti Kunradovi. Lutici a Polania, sjednotiac sa,
         porazili vo viacerých bitkách Nemcov. Darmo sa Nemci celé jedno storočie namáhali vydobyť
         si nazad, čo raz utratili. Kunrad uzavrel pokoj s Luticmi, takto zmohutnevšími, čo, pravda,
         len naoko bolo, lebo v skutočnosti chystal vojnu proti Slovanom, stavajúc hrady a robiac
         prípravy k bitke tvrdošijnejšej, než boly predošlé. Medzi jeho prostriedky patrilo, pravda,
         podvodné štvanie jedných proti druhým a rozsievanie semena sváru a nesvorností
         mnohonásobných.
Slovania žili v neobmedzenej slobode čeľadí, dedín, hradov a žúp svojich. Osobná časť,
         župná bezpečnosť boly im nedotknuteľné poklady; pravda, i slabá strana, lebo za túto
         obyčajne Nemci sa chytávali, keď sa im meče polámaly o hroty slovanské. Vypínanie sa
         jedných nad druhých, často v najmalichernejších veciach, bola u Slovanov chyba osudná: ak
         nepriateľ polichotil jedným, ľahko ich potom štvať mohol na iných spolubratov.
V samých Bodriciach vyvolávala síce táto náklonnosť k Nemcom veliký odpor v pospolitom
         ľude, ale zavčasu sa tam utvorila trieda prednejších, „znať“ menovaná, z ktorých zasa
         kniežatá povstávaly, čím tvoril sa pozvoľna stav príbuznejší nemeckému zriadeniu, kde
         šľachta a vojvodcovia viedli verejné veci národa. Bodrická znať s kniežaťom v čele počínala
         sa teda nemčiť, prijímajúc mravy susedov svojich. Čeľade bodrické krútily hlavami nad
         týmito zmenami a otcovia čeľadí púšťali mladú chasu do ďalekej Slávie za rozličnými
         dobrodružstvami. Starešinovia sedávali so svesenými hlavami v hájoch pod lipami a plakali
         nad hynutím starých dobrých zvykov a mravov. Župani starí, preslávení v dejinách domácich,
         odhadzovali správu župnú, odchádzajúc na svoje dediny a hrady; kupci na more a do ďalekých
         krajín za kupectvom sa rozutekali; vedenie obecných znatí čím ďalej tým viacej sa národu
         odcudzovalo.
Lutici ťažko znášali túto náchylnosť k Nemcom a čakali na vhodnú príležitosť, pri ktorej
         by sa dalo včas predísť ešte väčšiemu nebezpečenstvu. A príležitosť vskutku čoskoro prišla.
         Keď cisár Henrich III. v Itálii sa bavil, napadli Lutici Germániu a v dvojročnej vojne
         víťazne bojovali, až roku 1056 pri Preslave rozhodné víťazstvo dosiahli, poraziac Nemcov na
         hlavu. Po tomto víťazstve mohlo skutočne dobre byť v Slávii pobaltickej, keby sa neboly
         vyliahly nové spory a nesváre medzi kmeňmi slovanskými. Bodrici závideli Luticom preslavskú
         slávu vojenskú — to bola s jednej strany príčina rozporov; s druhej strany pevný sväzok
         náboženský, ktorý Luticov spojoval s Ránmi, bol tŕňom v očiach Nemcom. Títo, vediac
         všetkého využiť k prospechu svojmu, ihneď nastúpili obvyklú cestu a začali štvať Bodricov
         márnomyseľných a závistlivých proti Luticom, tvrdiac, že títo, hrdí na svoje víťazstvo
         preslavské, vraj záhubou hrozia blahobytu bodrickému. Naproti tomu sľubovali Bodricom
         pomoc, ak budú nadržiavať Nemcom, takže Bodrici budú vraj zas, ako voľakedy, vývodiť medzi
         Slovanmi. Bodrici sadli skutočne na lep. Prvé bolo, že sa sami pustili cestou lesti a
         klamných intríg. Prehovorili Dolencov a Ratarov, aby so súkmeňovcami svojimi, Črezpieňanmi
         a Kyšanmi, nechodievali slúžiť bohom na Arkonu, ale aby sa snažili povýšiť Retru, ktorá
         kedysi bývala slávnejšia než Arkona, na predné miesto. Aj boh retranský Triglav bol už v
         očiach bodrických štváčov znamenitejšou bytnosťou ako sám Svantovít. Takým spôsobom
         podnecovali oheň domácich svárov a nepokojov. A Dolenci s Ratarmi vliezli im do osídla.
         Začali rozhlasovať po rovinách ukranských a odranských: „I my sme takí dobrí ako Lutici hen
         za Pienou alebo tuto Kyšania, a naša Retra bývala kedysi slávnejšia ako jej terajšia sokyňa
         Arkona, a konečne, či Triglav náš nie je práve taký mocný boh ako Svantovít? Načože my máme
         chodiť do Arkony? Ránovia, Črezpieňanci a Kyšania do Retry? Či sú svätosväté výšiny
         retranské, s ktorých vládne Triglav nad troma svetmi, nie práve tak hodné návštevy všetkých
         Slovanov ako výšiny Vítova?“ A začali sa schádzať v Retre.
Veľžrec arkonský čoskoro sa dozvedel o nebezpečnom kvasení. Ránovia, Črezpieňania a
         Kyšania, vidiac ohrozenú jednotu svoju národnú a náboženskú, tým mocnejšie sa túlili k
         stredisku svojmu, k Arkone, kde bol spojený aj stred vlády a správy krajinskej. Všetky
         predchádzajúce deje a udalosti hrozivo ich k tomu napomínaly.
„Sotva vstrčí Nemec nos do Slávie,“ vraveli si navzájom, „už je v nej celou hlavou i
         nohami.“ Zaumienili si teda vyjsť v ústrety nebezpečenstvu a zamedziť násilné šírenie sa
         živlu nemeckého na sever a východ slovanský. Zobrali silu vojenskú z Rány a z krajín pred
         Pienou i za ňou ležiacich, udreli na Dolencov a Ratarov a potrestali ich ľahkomyseľnosť, s
         ktorou otvárali nepriateľom bránu za Odru a na Pomorie. Ale tým strčili len prst do hniezda
         osieho. Dolenci a Ratari hájili udatne svoje župy a dediny, vidiac však, že sami by sa
         neubránili, hľadali spojenca.
V Bodriciach v tom čase panovalo knieža Gottšalk. Tento si násilným zavádzaním
         kresťanstva do žúp slovanských odcudzil národ, kedysi taký príchylný a oddaný kniežaťu
         svojmu, a opieral sa už iba o platených desiatnikov a o čaty, najaté z rozličných
         dobrodruhov. Dáni a Sasi nahradili však hojne, čo chýbalo na silách domácich. Takouto teda
         pomocou zaopatrení Dolenci a Ratari napadli bratov svojich za Pienou a na Ráne osadených a
         pomstili sa im za nedávnu porážku. Roku 1057 slávili svoje víťazstvo, vydajúc krajiny
         Črezpieňancov a Ránov Dánom a Sasom, ktorí divo ich vyplienili, najmä Arkonu, ktorá
         oplývala bohatstvom a pokladmi nesmiernymi.
Na toto národné nešťastie prišla zima a po dlhé večery mali rozvadení bratia dosť
         príhodného času k rozmýšľaniu o márnostiach svojich a o zlých radcoch národných. Prišla jar
         a krajiny obživly, dychom prírody zo sna sa prebudiac. Rána zajasala v bujnej kráse svojich
         lesov. Dediny a hrady dvíhaly sa zo zrúcanín svojich. To sme už teda v tom čase, keď sa
         uprostred leta 1058 všeobecne po zemiach slovanských ozvalo kajúcne vykríknutie: „Do svätej
         Arkony!“
Na túto tisícimi žilkami prirastený bol národ. Všetkým svitlo jasne a zreteľne v
         hlavách, že vrahovia vždy hlbšie a hlbšie sa predierajú do Slávie a že, ak sa inak
         nerozhodnú, ak si iné nezavedú poriadky medzi sebou, čoskoro sa kresťanským umieráčikom
         môže odzvoniť všetkým slovanským kmeňom pobaltickým. Lež čo tu robiť? Kam sa vrhnúť? To
         bola otázka života a smrti, a tak veľmi ťažká na rozlúštenie! Keď sa to každé z tých
         nešťastných desatoro, dvadsatoro mien a krajov, žúp a obcí do svojho osobitného kútika
         ťahalo, neprístupným sa činiac veľkým záujmom národným. Ako však po lanskej vojne zaplakal
         nielen Svantovít na Arkone, ale aj Triglav na výšinách retranských, ako totiž z celej tej
         vojny domácej, v ktorej brat brata vraždil, len Dán a Sas užitok mali, poplieniac Luticov a
         oberúc o poklady Arkonu, tak v tomto veľkom skúsení a skusovaní nehôd a následkov
         nemúdrosti splodila sa jednota duchov a dala prvý výraz života v túžbe po svätej Arkone,
         vyslovenej ako by jednými ústami.

--- KAPITOLA 2 ---

II. Svätvečer zážiniek
Svätvečer zážiniek sa zaskvel nad Arkonou. Predchádzalo ho tiché a pokojné popoludnie.
         Svantovítov chrám na výšine arkonskej hrdo sa pnel k modrosti nebeskej, po ktorej len
         kde-tu obláčik, ako kus mramoru bieleho, k okrase toho nádherného sklepenia sa pobelieval.
         Vzduch bol taký čistý, že zo skaly arkonskej bolo možno cez nesmierne priestranstvá vôd a
         zemí slovanských temer do nekonečna dovidieť. Bol to pohľad neporovnateľný. Dolu k
         poludňajším stranám údolia, hneď širšie, hneď užšie, naplnené vlniacim sa obilím, hneď
         ďaleké púšte, hneď bujné hory a posvätné výšiny, s ktorých sa strieborné pásy riek do
         zálivov morských prúdmi svojimi vlievaly, otváraly oku divadlo prerozkošné. Na východ
         prestieraly sa temer do nekonečnosti pobrežia pomorské. Ale i tento pohľad, hocaký
         dojímavý, nedal sa predsa porovnať s tým, ktorý predstavovala hladina mora Slovanského:
         neprehľadné množstvo korábov z východu a zo západu ako krídla labutie plávalo po tichom
         zrkadle vôd baltických. Beloskvúce skaliny arkonské ako magnet priťahovaly plavcov,
         vezúcich na svojich koráboch veselé zástupy ctiteľov Svantovítových. Úžinou pozemskou,
         spojujúcou Ránu s polostrovom Vítovom, hrnuli sa zase Ránovia zo všetkých dedín a hradov v
         zástupoch nesčíselných, obživujúc hovorom či piesňami veselými údolia, stráne a výšiny, ba
         i samé, pod nohami sa im rozlievajúce vodstvo Baltu velikánskeho. S tisíca korábov donášal
         sa hlas radostný. Piesne Ránov a Luticov ako lastovičky sadaly na koráby vagirské,
         fembranské, volinské, pomorské a uznoimské. Odtiaľ zasa vyletovaly a sadaly na výšiny
         arkonské. Chvíľami piesne utíchly, aby iný hlas mocnejšie vyrazil z tisíca hrdiel: „Do
         svätej Arkony!“ znel ten hlas. Nekonečný lomoz, buchot, výskot odrážal sa ohlušujúcou
         ozvenou od skál Vítova a Rány. A s výšin Vítova nieslo sa ako odpoveď veselé tisíchlasné:
         „Vitaj, vitaj pod Vítovom!“ alebo: „Vitaj pod Arkonou!“
Jeden národ, jedna reč z rôznych končín ďalekej Slávie pozdravovaly sa navzájom v
         blízkosti svätyne všetkým tak drahej, pri cieli najvrelejších túžob a žiadostí svojich, pod
         hradom a pavézou svojich nádejí. Cit rozkoše prekypoval v hrudi rozjarenej a v srdci
         blaženom.
A zatiaľ čo dav jasal radosťou rozuzdenou, svieralo a hrozilo sa srdce Budučiča,
         veľžreca arkonského. Sám jediný cítil na sebe bremeno, ktoré mu prichystal zajtrajšok. Jemu
         bol svätvečer tento časom najtrudejším pre svedomitú prípravu k slávnosti zajtrajšej. On to
         bol vlastne, ktorého milióny nenávidely a milióny ctily; milióny sa ho bály a milióny za
         ním ako za otcom láskavým a premúdrym vo všetkých svojich biedach a úzkostiach putovaly. On
         to bol, ku ktorému sa i tieto zástupy, po suchu i po vode, zblízka i zďaleka, ponáhľaly —
         „do svätej Arkony“. On mal upokojiť srdce rozbúreného národa, on ukojiť plamenné túžby
         státisícov, on poradiť v tisícich zápletkách on pomôcť v trápnych pochybnostiach. Ako stred
         v kruhu, tak on bol v živote týchto stredom duchovným, na ktorý každý sem sa ponáhľajúci
         tak alebo onak myslel. On mal zajtra bohate a hojne vyslovovať a vysvetľovať vôľu
         Svantovítovu — úloha to i najvyššie sily ducha ľudského vysoko prevyšujúca.
Sedel na dubovom trojnohom stolci na vrchu kontyny arkonskej a díval sa do diaľky
         morskej. Prv ako sa bližšie soznámime s osobou touto v pohanskej Slávii iste
         najdôležitejšou a bez odporu najmohutnejšou, obzrime si Arkonu samu.
Najširšie priestranstvo Vítova zaujímala Arkona a v nej najvyššie miesto posvätené bolo
         chrámu Svantovítovmu. Čo vtedajší svet bohatstva, pokladov a umeleckých znamenitostí ukázať
         vedel, to všetko v najvkusnejšom výbere sústredené bolo v svätyni. Okolo chrámu prestieralo
         sa námestie cieľu svojmu istotne najprimeranejšie, veľké, aby zástupy obsiahlo, veľkolepé,
         aby i vonkajším leskom svojím na česť slúžilo bytnosti národmi tak vysoko a s takou veľkou
         dôverou ctenej, a aby na chválu bolo národu, ktorý tu rozhodoval o najvyšších
         dôležitostiach života svojho. Domy o dvoch i troch poschodiach, murované i drevené, otáčaly
         priestranstvo toto. V súmernej vzdialenosti jedna od druhej zelenaly sa skupiny
         starožitných líp na vysokých pňoch, takže koruny ich ako palmy kolísaly sa vo výške, stelúc
         tône a vôňu príjemnú po okolí. Celé námestie bolo vydláždené štvorhranmi dubovými. Domy na
         námestí arkonskom neboly jeden o druhý opretý, ale každý stál osve a i medzi nimi zelenaly
         sa stromy posvätné. Aleje krásnych líp tiahly sa aj ulicami arkonskými, takže pohľad s
         priečelia chrámového na námestie bol nadmieru dojímavý. Z námestia viedly široké ulice.
         Trávička šibala z dlažby pomedzi kamene a všetko poukazovalo na to, že tu len niekedy býva
         hlučno a že väčšinou sú domy a ulice tieto opustené. Počas zážiniek roku 1058 nebolo,
         pravda, pusto v Arkone. Ani trávička po uliciach sa nezelenala. Naopak, všetky
         priestranstvá boly preplnené a všetky kúty mesta, všetky stráne Vítova zaľudnené.
Podľa svedectva kronikárov mávala Arkona len veľmi málo stáleho obyvateľstva, takže
         časom ostávala celkom opustená, časom však státisícami ľudu sa naplňovala. Bola Arkona
         hradom posvätným Svantovítovým a ľudu obecnému len vo sviatky národné v sláve a dôstojnosti
         nevyrovnanej sa zjavovala. Nepoznala malých osudov, vídaly a zakusovaly sa v nej len veľké
         veci a slávnosti, upínaly sa k nej len rozpomienky na udalosti a radosti kremobyčajné.
         Národ ako by bol zaviazaný, aby každú príležitosť svojej prítomnosti na Arkone zaznačil
         skutkom pamätným, hlboko do života zasahujúcim. Osamote a v tichej súkromnosti vídal ju len
         žrec alebo jednotlivý pútnik, ktorý sa už v súženiach nemohol dočkať sviatku národného.
Do svätohradu tohto niesol sa žiaľ a pochyba, z neho vychádzalo srdce obnovené, nádeja
         obživená, rada nepochybná, úmysel bezpečný. Tak to bývalo tuná v časoch dávno zaniklých, v
         časoch tmy pohanských bludov a predsudkov. A predsa, kto z terajších Slovanov, obdarený
         citom pre poéziu života, nezostane na chvíľu upokojený a potešený zjavením týmto? Pekné to
         boly časy, a minuly; špatné, bez všetkej poézie dni naše minú tiež.
Bohatí Ránovia, Lutici, a najmä tí bližšie k Ráne osadlí, ako boli Črezpieňanci a
         Kyšania, mávali v Arkone svoje domy, v ktorých bývali počas sviatkov národných, alebo i
         krátko pred týmito a po nich, ktoré však opäť opúšťali, nechávajúc ich do opatery sluhom
         alebo len tak — milosti Svantovítovej. Ale hoc aj domy pootvárané zostávaly, nikdy sa na
         Arkone krádež nestala. Národ veril — a krádeže boly zahnané čírou myšlienkou národa na
         Svantovítovu prítomnosť.
Po pravej strane chrámu, v úzadí námestia arkonského, uprostred väčšej skupiny líp stála
         komora Svantovítova, obyčajne kontynou menovaná. Kontyna bola sídlom a rezidenciou veľžreca
         a skladom bohatstva Svantovítovho. Budova sama bola v rozmeroch velikánskych stavaná, o
         troch poschodiach, s rovnou strechou, kde pavlač so zábradlím umele vyrezávaným poskytovala
         príhodné miesto k príjemnému pobaveniu. Výhľad najvelebnejší otváral sa odtiaľto na všetky
         strany sveta slovanského, ba až na končiny Škandinávie zabaltickej. Sem, za toto zábradlie,
         letely tie piesne ako lastovičky a obletovaly myseľ starého Budučiča.
Budučič sedí na stolci svojom. Jeho veľké sivé oči obrátené sú k ďalekému východu,
         smerom k Pomoriu nekonečne sa do diaľky tiahnucemu, kde zlaté pruhy slnečné vo vodách
         fembranských už tanúť počínajú a slabo len modrosť východného mora celujú, tíško sláviac
         blížiacu sa chvílu zážiniek slovanských. Složené raky priliehajú mocne k prsiam. Na bohaté
         záhyby bieleho, širokými rukávmi opatreného a z nádherného tkaniva ušitého plášťa splýva
         brada gaštanovej farby, husto už bielymi chĺpkami popreskakovaná. Postava je vysoká,
         mohutné, široké plecia dodávajú osobe majestátneho výzoru. Bohaté kadere splývajú pokojne v
         dlhých prstencoch až na plecia. Hlava je trochu napred naklonená. Tvár, z ktorej vystupuje
         orlí nos súmernej veľkosti, má všetky čiastky tak útlymi zárezmi vykrojené, že ťažko
         rozoznať, kde sa končí otvor úst a ako pozvoľna z bielych líc počínajú sa korýtka, v
         ktorých veľké sivé oči pokojne plávajú.
Kto by sa bol podíval na túto postavu velebnú, nebol by z pekných, živých ťahov jej
         tváre súdil, že tento krásny človek je už šesťdesiatnik. Vysoko sklepené čelo bolo
         potiahnuté obláčkami smútku a starosti. Veľžrec modlil sa k súmrakom večerným, vo chvíli,
         ktorá je najmilšia bohom spásy.
„Ó, skroťte sa, bohovia spásy!“ prerážaly na povrch jednotlivé jeho myšlienky. „Perún,
         pobi bleskom vrahov našich, Janovít, prenes nás vojnou víťaznou k pokoju; Živa životadarná,
         vzkries nám život nový v Slávii bohuvernej; a ty, víťazný Svantovít, bože bohov zemských,
         ochranca národa, darca víťazstva, čo vo dne v noci jazdíš v radoch Slovanov a víťazíš
         tisícimi zbrojmi nad nepriateľmi mena tvojho a mena nášho, i nad bohami čiernymi, v službe
         vrahov stojacimi, povytrhávaj semeno nimi rozosiate v krajinách slovanských a zapuď nesváre
         neblahé, závisť škaredú, nepriazeň mútnu medzi bratmi besniacu, odprac a vykoreň shon po
         cudzote, otrockú myseľ ľudu lenivého nahraď živým citom lásky k slobode a nehľad viac na to
         žalostné vraždenie sa bratov medzi sebou. Veď vieš, že my všetci teba ctíme, teba sa
         bojíme, tebe radi slúžime, pod zástavou tvojou s plesaním a rozkošou bojujeme.“ Zmĺkol, aby
         sa tým hlbšie ponoril v myšlienky zbožné. V jasnom jeho oku zdvihla sa slza ako kvapka
         rosná na kvetine za rána májového. Skĺzla a odpadla v krupaji teplej na líce a stratila sa
         skoro vo vlnách brady rozkošnej.
Zo smutných myšlienok modlitby vytrhol ho život bujarý, ktorý sa na výšinách ostrova i u
         jeho päty na vlnách morských čím ďalej tým živšie a hlučnejšie rozvíjal. Slnce zapadlo vo
         vlnách fembranských, ale nie inak, ako keby sa bolo zpät vrátilo a ožiarilo tvár
         veľžrecovu.
Vstal so stolca. Vysoká jeho postava, vzpriamiac sa, zdala sa rásť. Bo hlava predtým
         starosťami zohnutá, narovnala sa a víťazne sa vypínala z mohutných pliec do výšky navzdor
         starostiam nezdolateľným a rokom ponad ňu ubehnutým. Vánok večerný príjemne chladil
         myslením rozohriatu tvár. Obrátil sa v tú stranu, kde zlatý pruh maľoval posledné šľapaje
         odcestovavšieho slnka a pustil v duchu myšlienky svoje nad tamtie zeme, ponad ktoré
         zádumčive sa vznášal prísvit tajomný.
„Vonné vetríky, zaneste moje pozdravenie statným Vagrom“ zvolal Budučič v nadšení ducha
         a vztiahol pravicu, ako by vánkom rozkošným z kontyny cestu ukazoval; po Travne ľúbeznej
         tiahnite hen k Ľubici, k mužom, čo nám v Bodriciach verní zostali, napriek krivdám na nich
         uvaleným!“ Jeho ostrý zrak pozoroval plachty od brehov vagirských sa blížiace; tam na tých
         loďkách utkvelo oko jeho. Nezbadal ani, že s druhého konca pavlače ticho sa k nemu blíži
         popri zábradlí biela postava. „Vitajte, koráby Fremby,“ pokračoval, „vitajte, lode Vagirov
         nepremožiteľných, vitajte na púti svojej ku skalám Vítova k Arkone svätosvätej!“
„Jasnoveľmožný veľžrec,“ prihovoril sa Budučičovi mladý žrec strednej postavy v bielom
         dlhom talári, podobnom taláru veľžrecovmu. „Nikdy ešte nevidela Arkona toľko národov
         vovedne, ako zajtra uvidí. Celý deň sme značili hlásateľov, prichádzajúcich so zprávami o
         príchode pútnikov temer z celej Slávie. Poslední, čo prišli, oznámili príchod Vagrov a
         celej Fremby. — Najpodivnejšie je, pravda, že Dolenci a Ratarci prosia, aby im beloň
         Svantovítov zajtra skákal! Títo Nemcami omámení bratia boj ukrutný pozdvihli proti nám — a
         teraz prichádzajú do Arkony. Nepochopiteľné!“
„A to vám je, chlapci moji, divné?“ otázal sa veľžrec prekvapene. „Odjakživa
         potvrdzovalo sa predsa v Slávii, že ktokoľvek odpadol od Svantovíta, každý ľutoval náramne
         bludu svojho a pred konečným zahynutím zachránil sa iba tak, ak sa čo najskôr vrátil k
         tomuto bohu bohov zemských.“
„Odpusť,“ odvetil Kotinič, tajommík veľžrecov, „že som ťa vytrhol z modlitieb a
         nemúdrosťou svojou urazil myseľ tvoju. V kontyne som sa nemohol dočkať tvojho príchodu a
         myslel som, že prv ako si ľahneš na odpočinok, musím ti ešte priniesť zvesť potešiteľnú.“
„Ďakujem ti, synak,“ prívetivo odpovedal Budučič, „potešil si ma. Načúval som tu tajnému
         šumotu bohov a džavotu tamtoho života na vodách i po stranách našej sihoti. Treba mi
         posbierať sily k zajtrajšku. Lež jedno márne čakám od teba počuť, viem, že by si s tým bol
         začal.“ Po tejto tichej, skoro šeptom vyslovenej poznámke Budučič ako by prestal dýchať a
         jeho myseľ uletela kamsi do diaľky, sama v sebe sa tratiac. Mladý žrec, spozorujúc to,
         neopovážil sa spýtať, na čo cieli jeho učiteľ. Budučič stratil sa sám sebe i prítomnému
         tajomníkovi v myšlienkach tajomných. Len rázne, dlhé kroky, ktorými počal merať šírku
         pavlače, a zaseknuté pery svedčily, že vnútrom jeho hýbe nejaká myšlienka.
„Všetko je už k zajtrajšku prichystané“ pretrhol predsa napokon tichú chvíľu Kotinič.
         „Čo ešte rozkážete jasnoveľmožný svojmu tajomníkovi?“
„Tak, tak,“ odvetil veľžrec, spamätajúc sa. „O Bodricoch si mi, synak, ničoho neoznámil.
         O Bodricoch ničoho nevravíš. Vari nijaký hlásateľ neprišiel do Travny?“
„Zaznačili sme hlásateľov z celej Slávie, len z Bodučan nikoho,“ odpovedal tajomník.
         „Tam na brehoch Travny iste už Gočalko do zniku vyhubil našich bohov a zotročil slobodných
         synov Bodrových.“
Bol to už akýsi Kotičov osud, že nevedel udrieť na strunu myšlienok svojho pána; lebo
         ako sa veľžrec pozastavil nad jeho poznámkou o Ratarcoch a Dolencoch, tak sa teraz
         rozhneval nad proroctvom takým žalostným pre srdce veľžreca arkonského.
„Čože?“ zvolal nahnevane Budučič a zaťal päsť, zdvihnúc ju do výšky. „Čože? Gočalko že
         vyhubí našich bohov v Bodriciach?“ Sivé príjemné oči stratily svoj pôvabný lesk, premenily
         sa na iskry a sršaly na ohromeného mladého žreca; hlava sa kývala, kým sa zmohol na slovo a
         povedal: „Nie, nie, nie, človeče boží, nie. Tak never, tak nehádaj nikdy. To nesmie nikdy
         byť, to sa nesmie nikdy stať. Nuž hej, pravda je, že Dáni a Sasi vyprázdnili vlani korunu
         Svantovítovu, ale pozri na tie lode slovanské; zajtra bude zasa plná pokladnica arkonská,
         zajtra, večer budeme zasa tí istí, ako sme boli pred rokom. Rozmnožím i sväté čaty
         Svantovítove a dobrý ľud náš, statoční synovia Bodrovi, nadovšetko však víťazný Svantovít
         pomôže rozdrviť jarmo spoločné, ktoré ukoval na šiju Bodricov Gočalko, ten vazal nemecký!
         Kotinič môj, Kotinič milý, nauč sa už raz odo mňa dúfať a veriť!“
Mladý žrec z duše ľutoval, že vyslovil pred učiteľom svoje pochybnosti; červené ruže v
         lícach jeho obledly a všetky čuvy v jeho tvári sa pohly. Jeho srdce bolo v kliešťach a
         rozum, čo ako sa usiloval, nemohol nájsť slova ospravedlnenia.
Veľžrec sa utíšil a položiac ruku na plece tajomníkovo, dobrotivo povedal: „Hlásatelia
         už prijali rozkaz k zajtrajším slávnostiam. V prvých zorách ranných budú obete bohom rodným
         a bôžikom domácim v Lipnici. Východ slnca sa pozdraví piesňou Svantovítovou. Zážinky
         začneme obeťou zážinkovou. K obeti Svantovítovej, ku ktorej som už rozkázal vybrať losmi
         drievkovými najmohutnejšieho Nemca kresťana, vyjdú čaty sväté. Beloň Svantovítov bude
         skákať ako obyčajne, najprv verejným, potom domácim záležitostiam. Žreci na oltároch,
         malých v Lipnici budú hádzať drievka ľudu, a sokoly a krahulce pásť.“
Tak rozkazoval veľžrec. Kotinič sa pomaly posbieral, nabral dôvery a smelosti. Rozkazom
         porozumel. Chcel ešte čosi povedať majstrovi svojmu, ten sa však usmial prívetivo a podal
         mu pravicu k pobozkaniu. Potom mu riekol: „Málo, ale dobre sa vyspi, zajtra sa nepohneš od
         boku môjho — a ako vravím, dúfaj a ver: podľa starých obyčají otcov; v nebezpečenstvách
         okrem bohov nič tak napomáha človeku i národu, ako dúfanie a viera vo vlastný svet!“
Kotinič pobozkal ruku veľžrecovu a skloniac sa hlboko, porúčal sa do priazne jeho.
         Starec odpustil mládencovi unáhlené jeho slová.

--- KAPITOLA 3 ---

III. Dánska loď
Pod Vítovom na západnej strane úžiny, tam, kde je tento pás najužší, poskytovala zátoka
         morská so všetkých strán strmými a pevnými brehmi chránená, miesto na prístav. Plavci
         dánski, vagirskí a fembranskí najradšej sem veslovali, vezúc tovary, alebo pocestných na
         Ránu.
Hmýrilo sa tu najrozmanitejšie množstvo postáv, zaznievaly rozličné prízvuky vravy
         slovanskej, jarabela sa smesica rozličných krojov. Obrovské postavy Vagrov, plecitých a
         dobre zaviazaných Fembrancov, švihkých Bodricov zaneprazdňovaly sa to vynášaním debien a
         batožín z lodí, to rozkazovaním toho či iného, jedni si stlali na brehoch pod svoje stany,
         iní stáli, krátiac si spolu chvíľu pozorovaním a iní hrali a spievali. Bolo všetko činné,
         všetko veselé, dobrej vôle.
Posledná loď predierala sa prostriedkom zátoky a blížila sa k tej strane, kde na
         povýšenom brehu stál zástup krajanov slovanských, soznámivších sa v svätvecer zážiniek.
„To budú zážinky, Daryč,“ riekol dobre zaviazaný Fembranec, postavy nízkej, majúci cez
         plecia prehodenú krátku hunku, k vyššiemu štíhlemu, v modrej kabanke oblečenému susedovi,
         uderiac ho zo žartu po pleci rukou. Daryč prisvedčil, ale zraky nespustil so zátoky, zkade
         sa spomenutá loď s dánskou zástavou blížila.
„Hahaha,“ rozosmial sa Fembranec a k druhým tu stojacim žartovne štebotal: „Azda nikdy
         nevidel tých dánskych zbojníkov; ako si obzerá ich loď.“
„Do strely Perúna, tuším vskutku dánska loď! kýho besa! Veď len azda Dáni nebudú s nami
         sláviť zážinky?“ odpovedal mladý chlap, podľa odevu súdiac, rovný Daryčovi Bodric.
„Tu to máme!“ dokladal Fembranec, „i ten sa čuduje, že pod Vítovom dánska loď hľadá
         bezpečné miesto! Nuž ale že by Dán na zážinky došiel, to si môže myslieť len taký žitný
         syseľ, čo mora nikdy nevidel. Dán pôjde na zážinky iba tým spôsobom ako vlani, keď nám
         Arkonu ozbíjali. Nemáš nad slnce väčšej hviezdy a nemáš nad Dána väčšieho vraha.“
„Hm, a kdeže boly vaše víťazné lode, Fembranci, keď sa vašimi vodami plavili Dáni proti
         Arkone?“ odpovedal mladý Bodric, pohnutý posmeškami a táraním Fembranca.
„Čože? Chráň Triglav trojrozumný, čo vládne nad troma svetmi! Nuž ale Bodric bude
         zadierať do fembranského Vagira?“ spytoval sa rozhorlený Fembranec, pohadzujúc hunku s
         pleca na plece. „Ba čo chce pod Vítovom Bodric, ktorý tiahol s Dánmi a Sasmi na svätú
         Arkonu a pomáhal zbíjať komoru Svantovítovu!“
Zo žartu by bolo bezmála došlo k strašnejším závodom; Fembranec sťa by na svojej lodi
         stál, tak sa s jednej na druhú nohu knísal, krútiac hlavou a zatínajúc päste. Nie menej bol
         pobúrený i mladý Bodric; oči mu sypaly iskry, medzitým, čo takáto reč hrmela z úst jeho:
„Nuž ale ja som tiahol s Dánmi a Sasmi? Ja som zbíjal s tými lotrami Arkonu?“ a už sa
         bral do Fembranca. Ale Daryč, nasýtiac sa pohľadu a zvediac, čo chcel zvedieť, vstúpil
         medzi dvoch rozhnevaných kohútov a krotil ich: „A vy tak chcete sláviť svätvečer zážiniek
         arkonských?“ a držal oboch v bezpečnej vzdialenosti.
„Má nezačínať svár!“ riekol Bodric.
„Ktože nás volal na pomoc? Či sme my na Fembre mohli vedieť, kde sa valia dánske koráby.
         Veď keby len bol zapískal veľžrec arkonský, mali ste vidieť, Bodrici, ako by bol Dán
         strebal slanú vodu.“ Takto urazený v plaveckej svojej cti Fembranec pokračoval vo
         vysvetľovaní svojej mrzutosti, nechty svoje pomaly z dlane vyťahujúc a náružive svoje
         pohnutie utišujúc.
„Nuž a udatní Bodrici môžu za to, že sa Gočalko zbláznil, keď sa vypravil na vojnu s
         tými najatými dobrodruhmi proti Luticom a Arkone? Veď Gočalko nemal ani jedného súceho
         Bodrica v celej svojej výprave! A tu bude brat Fembranec harušiť na brata Bodrica! My žitní
         sysli, čo mora neznáme? A z lubickej zátoky koľko tisíc lodí vychádza do mora?“ Tak
         dohováral Bodric Fembrancovi. Ale oči oboch už nesypaly také ohnivé iskry. Daryč, vidiac
         to, složil svoje ramená, ktorými dosiaľ udržoval osožnú medzeru medzi oboma.
„Nuž nech je už tak alebo tak, krajania,“ prevzal naposledy slovo Daryč, pekná chlapská
         postava, tak asi štyridsaťročný Bodric, jadrných ťahov v tvári, „veď sme my všetci pekní,
         Fembranci i Bodrici, ale nám predsa tu i tu ubehne. Oba máte trocha pravdy. Čože je
         Gočalko? Či sme mu my, Bodrici, nemohli povedať: Stoj, chlape, takto sa hrať nebudeme! No
         povedz, bol by sa mohol pohnúť Gočalko, keby národ tak bol povedal? Ale vy, Fembranci —
         nech ma ďasi obstanú, nech je už tak či tak, ale ja to predsa len poviem, a veru ste
         nemuseli čakať, až vám pískať bude veľžrec z Arkony; bol že by to bes, aby sme sa my nemali
         navzájom zastať, kde toho potreba! Ale nech je už tak či tak, vy si predsa v svätvečer
         zážiniek arkonských podajte ruky na dobrú známosť, ktovie, na čo ona raz dobrá bude!“
Chlapom rozvadeným sa zaiskrily oči, objímaniu nebolo konca-kraja; napokon bežalo sa na
         lode a boly prinesené nádoby s vínom, medovcom, koláče a iné, čo kto mal; spoločnosť sa pod
         starými dubmi a bukmi sišla, potom sa jedlo a pilo na dobrú známosť. Daryč, vykonajúc dielo
         smierenia, zmizol s očí veselej družiny, ktorá si hovela v rozmarnom hovore.
Tri ženské postavy veľmi rozdielneho veku vyšly z dánskej lode; ony zaujímaly pozornosť
         Daryčovu. Kvôli nim poponáhľal sa k miestu v prístave, kde maly vystúpiť. Ehe ostrejšie
         zadíval sa na ne, ako by sa chcel presvedčiť, či v domnení prvotnom sa nemýlil. „No,“
         riekol sám sebe spokojne v okamihu, keď sa popri ňom, mihly tie, čo tak zvedavo vyzeral,
         „no už sa raz predsa nemýliš, to je ona, naša kňahyňa! Ale pre Svantovíta arkonského, tuším
         nikdy nezostame táto pani Bodrická! Je to pravda, že sa mi zdá, ako by to včera bolo
         bývalo, keď mi pred dvanástimi rokmi pravicu posledný raz pobozkať dala na brehu Travny a
         vopchala ťažký mešec do ruky za služby moje! Nuž ale nech je už tak či tak, dvanásť rokov
         je nie 24 hodín a človek tým väčšmi starne, čím viac alebo žije v rozkošiach, alebo umiera
         v súženiach! A kňahyňa naša — ach tá musela vystáť nerestí tisíc! A ešte taká krásna!“ Tak
         hlavou krútiac a sám k sebe hovoriac dumal Daryč.
Dánsky korábnik, keď prijal prievozné a odozvdal batožinu lodným sluhom s rozkazom, aby
         ju na Polvítov, ako sa menoval hostinec pútnikov, doniesli, hlboko sa poklonil
         cestovateľkám svojim, ktoré na breh práve vyložil a vydával ďalej rozkazy svojmu ľudu.
Polvítov bol od prístavu asi pol hodiny vzdialený, k nemu viedla hlavná cesta od
         prístavu bokom riedkej hory. Horou samou viedlo zasa množstvo chodníčkov na vrch. Naše
         cestovateľky, Daryčom tak pilne striehnuté, braly sa chodníčkom. Hájik, hoc už značne
         preriedený, poskytoval predsa hojnosť tôní.
Posledné žiare zapadajúceho slnka predieraly sa riedkym haluzím zvedavo k tváram nám
         dosiaľ neznámych paní; posledný ohnivý lúč oprel sa o tvár bledú síce, ale tak plnokrásnu,
         že by sa bol musel každý s Daryčom zadiviť, kto by s pableskom oným bol videl tento výtvor
         umenia božieho. Čierne oči odrážaly sa od pekných ťahov spanilej tváre ako dvojica
         čiernych, z beloskvúcich skalín arkonských k letu sa chystajúcich havranov. Maličká bodka
         gaštanovej farby, podobná zasiatej a na povrchu ostavšej šošovičke, sedela pod ľavým okom
         ako utešená hra prírody na bohatom stole rozkoše medzi množstvom vnád príjemných,
         nevysloviteľných, neodolateľne vyzývajúcich hľadieť na túto maličkosť, postavenú uprostred
         toľkých dokonalostí výtvarného umenia onoho majstra, ktorý sa stal pôvodcom ženskej krásy.
         Plné biele prsia, zdvíhajúce sa a padajúce nazpät do úkrytov svojich ako prítok a odtok
         Baltického mora, svedčily, že vo vnútri mladej, v najlepšom kvete krásy ženskej búrka
         hrozná skrývať sa musí. V tejto poznával Daryč kňahyňu; popri nej šlo dievča sotva detstvo
         opustivšie a starenka, zrejme jej varovkyňa alebo komorná. Prvý pohľad na dievča a kňahyňu
         vyzradil, že je to jedna krv, jeden obraz, pri ktorom iba vek je rozdielny. Dievča plaché,
         vymknúc sa varovkyni svojej z ruky, behalo horou, sbierajúc kvietky, čo tu v hojnosti prsť
         lesnú krášlily. Kňahyňa ustávala, chôdza jej prezrádzala veľké oslabenie síl, preto sa jej
         prihovorila staršia spoločnica.
„Kňahyňa, sadnite si tu; Jarmila baví sa aj tak hľadaním kvetov; celá ste zomdlená.“
„Ó, nechaj, Živoslava moja, pre Triglava všemohúceho, ten nešťastný názov kňahyne; nech
         ma nadarmo neupomína na moje neresti a nech ho dieťa moje nikdy nepočuje. Jarmilou ma
         menuj, ako ma on menovával.“ Kňahyňa si hlboko vzdychla, spúšťajúc sa na najbližšie kamenné
         sedadlo a slzy si utierajúc.
Živoslava, obzerajúc sa po dievčati, upokojovala panovnicu svoju: „Nikdy Jarmila z úst
         mojich nepočula slova tohoto, na ktoré som ja tak privykla v krátkom šťastí a dlhom
         nešťastí vašom; tajne si ho opakovávam, a vás si neviem iba ako kňahyňu predstaviť; som
         rada, keď vám môžem súkromne slabými perami a celým srdcom privlastňovať to, čo vám bohovia
         spásy dali a ďasi zlí vziať sa usilujú. Vy ste vždy a vždy kňahyňa Bodricov, vy pravá
         ozdoba trónu dedičného, na ktorom nevďačný Gočalko sedí a na ktorý posadil dánsku
         princeznú. Bohovia to zmenia, musia to zmeniť bohovia spásy!“
Živoslava by sa bola rozhovorila ešte ďalej, keby nebola zavčasu spozorovala zblednutie
         a padanie kňahyne, ktorá, oprúc svoje rameno o Živoslavu, tichým hlasom prehovorila:
„Kolísanie lode zle účinkovalo na mňa, je mi tak pusto —“
„Ó, nie kolísanie lode, kňahyňa, nesmierny žiaľ, ktorému sa oddávate, žerie silu vašu.
         Div, že ste mu dosiaľ odolať mohli; ale pre večných bohov upokojte sa a šetrite sa ešte k
         lepším dňom. Na nevďačníka zabudnite raz už.“ Živoslava chcela takto utíšiť kňahynin žiaľ.
„Ach, ako rada by som zabudla; dvanásť rokov sa priučujem tomuto umeniu, a o dvanásť
         rokov som vzdialenejšia od cieľa, po ktorom túžim a pri ktorom tak blízko som sa zdala byť
         v onen deň, keď ma Gottšalk opustil i s dieťaťom, odohnal —“ Viac nemohla hovoriť kňahyňa.
         Prúd sĺz sa vyronil z očú a srdce jej stisol žiaľ rozpomienkou bolestnou vzbudený.
         Živoslave, inak hovornej, vypovedal jazyk službu. Nastala trápna chvíľa obapolného mlčania.
         Ruka Živoslavy spočívala v ruke kňahyne. Moc svoju ukazuje priateľstvo vo veľkých
         nešťastiach; v tých časoch cíti človek najlepšie, akú čarovnú moc v sebe má pravica
         priateľa, v rukách našich spočívajúca.
„Čo bude s dieťaťom?“ žalostiť počala kňahyňa, „čo bude so mnou, ak bohovia neobrátia
         srdce jeho?“
Živoslava si povzdychla, vidiac, že kňahyňa neustále sa baví nádejami klamnými a
         myslením na knieža. „Ach, milá kňahyňa, istotne naň nezabudnete, ak budete neustále myseľ
         svoju dráždiť jeho obrazom. Zabudnite na zradného manžela a dieťa svoje odovzdajte bohom
         spásy; veď oni majú ešte viac, ako rozdali ľuďom smrteľným. Živa vševládna, ochraniteľka
         slabého pohlavia nášho, ochráni Jarmilu a Budučič arkonský živý je pri nohách veľvíťazného
         Svantovíta; on i mňa naučil pred rokmi dúfať a veriť, on zajtra i vám, kňahyňa drahá,
         spanilá, dá vnuknutie, radu, pomoc.“
Kňahyňa sa pousmiala, ale úsmev ten bol akýsi pochybujúci, lebo zahľadená v jedno miesto
         hory ako bez pamäti začala hovoriť: „Ja som spanilá? Ach, tak mi vravieval raz i on; a
         predsa ma zahnal, zavrhol, zabudol: Ó, ja už musím byť — — — Živoslava, ty ma klameš, ja
         nemusím byť spanilá. On vypil moju spanilosť, vypil ju až na dno, a potom, potom ma
         zavrhol! Ó, nešťastní mnísi luneburskí, ó, kresťanské náuky o Bohu trojjedinom, vy ste mi
         pohltili srdce Gottšalkovo! A ty Triglav mohutný!“ — tu siahla za ňadrá a vyňala na zlatej
         retiazke visiaci hrubý kovaný peniaz zlatý s polovypuklou podobou Triglava; tohoto
         pobozkajúc, pokračovala v samomluve svojej: „Ty, Triglav, ochranca môj, poddal si sa bohu
         vrahov našich. Ja som ti prisahala, pri tvojom oltári venčená som bola vencom svadobným, a
         ty si dovolil pohltiť srdce jeho! Ó, ako som ťa musela rozhnevať, že si ma opustil, že si
         dovolil uchvátiť mi srdce môjho Gottšalka! Ó, nehnevaj sa, dobrý Triglav, nezúr tak
         hnevlivo proti úbohej Jarmile, veď sa polepším, nebudem viac myslieť, že ty a ten
         Trojjediný jedno ste. Nie — nie, nie si to ty, ten Trojjediný, to som len raz v pomätení
         mysle nad nešťastím svojím tak myslela, a nebudem už viac myslieť; ty si jediný trojhlavý
         náš boh Triglav, čo vládneš nad svetom zemským, nad svetom nebeským a nad svetom čiernym,
         peklom jazerným! Ó, pozri na mňa, ty Triglav mocný!“ Smutná žena kniežaťa bodrického držala
         v trasúcej sa pravici kus zlata, tajomnú cenu pre ňu majúceho, bozkávajúc ho a tisnúc ho k
         prsiam rozbúreným; v myslení, zapálenom náruživosťou lásky, zabúdala sama na seba, len malý
         krok a mozog jej bol by už potratil svoje pravidlá, ktorými ukladá myšlienky ľudské v rad a
         sklad rozumný. Po chvíľke malej vpustila zasa Triglava za ňadrá a kŕčovite chytila ruku
         Živoslavinu. „Ako zabudnem na Gottšalkovu velebnú postavu?“ riekla; „si nespravodlivá k
         mojej mdlobe, Živoslava milá, či mi je to možné? Pomysli len: z vĺn morských mi vyvstával,
         keď sme sa plavili morom slovanským, po sťažnoch vagirských som ho videla stúpať, na jasnej
         báni arkonského chrámu kynul mi berlou. A keď som usnula, kolísal ma v náručí mäkkuškom!
         Nelíham bez neho, bez neho sna neznám, hrôza ma budí z potrhaných snov, že ho len vo snách
         mám, a nádeja, že ho vo snách uzriem, mihalnice moje zatlačí! Ako zabudnúť Gottšalka? Ako
         nemyslieť na — nevďačníka milého?“
Medzitým, čo sa Živoslava s knahyňou o osudoch svojich shováraly, priblížil sa
         chodníčkom za nimi Daryč, dodal si smelosti a vrhol sa na kolená pred knahyňou. Táto
         zľaknúc sa nečakaného prekvapenia, povstala a chcela odbehnúť, ale vtom poznala svoj klam a
         zvolala radostne:
„Či je to možné? Daryč môj, ty si to? Kdeže je tvoj gazda?“
Daryč sa zaradoval, vidiac starú milostivosť panovnice svojej.
„Vy mňa, kňahyňa, poznávate?“
„Vstaň,“ povedala kňahyňa, „a znaj, že nemáš pred sebou kňahyňu; nezjav nikomu na Arkone
         tajomstvo, ktoré si sa náhodou dozvedel. Ale povedz niečo o gazdovi svojom!“
Daryč nevedel dobre, čo si má myslieť, ale poslúchol a nemenoval viac kňahyňu bodrickú
         knahyňou, hoc mu to bolo ťažkou úlohou. „Gazdu, ktorý vás opustil, som zanechal: mňa
         bohovia spásy neopustili; ale ak sa smiem i ja na niečo spýtať, prečože ste nemohli vy
         zabudnúť a zo srdca svojho šľachetného vyhodiť toho, ktorý vás —“
„Ó, Bodrici moji, ako sa vám vodí?“ prerušila kňahyňa Daryča, medzitým čo Živoslava,
         zazrúc medzi stromami Jarmilu, ponáhľala sa za ňou.
„Zle, zle, kňahyňa — zle, pani moja vďačná,“ odpovedal Daryč; slzy ihraly v očiach jeho.
„Žena ti je živá?“
„Nie,“ odpovedal Bodric s horkosťou srdca; spálili mi ju mnísi; nechcela zanechať
         rodných bohov a preklínala Nemcov, lebo brali ľudu bohov spásy!“
„A ty si kresťan — Daryč?“
„Áno — a nie, ako to vezmeme! Ó, veď sa to všetko nedá ani vypovedať, čo sme pretrpeli,
         odkedy Jarmily niet na prestole bodrickom! Staroslávny Lenčín by ste nepoznali už! Eh, sto
         bohov paromov, krv sa pení, varí a buráca v človeku až po samý mozog! Čo sa to všetko s
         nami dialo! Biskupi a mnísi nemeckí, vojvodcovia a rytieri saskí a dánski rúcali dobré
         staré naše poriadky, život náš bodrický. Národných schôdzok viac niet, obeti bohom spásy
         zabránené, háje posvätné vyrúbané, sokoly a krahulce vyplašené, žreci domorodí z vlasti
         vyhnaní, znať od viery otcov odpadlá, ľud daňami novými na nového boha od Nemcov doneseného
         utisnutý a na mizinu privedený, mládež pred takýmto gazdovstvom von, za hranice, do cudzích
         zemí sa vysťahovala: sto bohov paromov, kňahyňa drahá, zle-nedobre to tam v Bodriciach.“
         Tak jedným prúdom vylíčil Daryč biedy bodrické, škrípajúc zubami a päsťami oboma hroziac.
         Bolestná slza sa vyronila na líce jeho a uľavila mu v bolesti spomenutím nehôd národných.
         Kňahyňa kvílila s ním.
„Či už niet Neletyčov, Rozmockých, Bodrovičov v Bodriciach?“ spytovala sa po chvíli
         kňahyňa.
Daryč sa usmial. „Ach,“ riekol, „keby takých len viac bolo; ale čo je to, keď stoja
         osamotení uprostred odpadnutej znati. Pravda, je po hradoch a dedinách sem-tam i zo starých
         županov bodrických ešte nejeden, čo je veľmi nespokojný, ale títo nevyjdú zo svojich milých
         sídel a naše cesty nie sú už tak zaplnené vozmi, ani Lubria, Illov, Zvánov a tie ostatné
         naše mestá neskvejú sa takým životom ako voľakedy! No a čo sa Rozmockého týka — haj — pani
         moja milostivá, to by ste videli junáka! Ako by roky po jeho hlave neboly letely — tak ho
         bohovia spásy ochraňovali mocného a jarého a neresťami osudu nedotknutého! Ani náš arcidedo
         Bodor nemohol byť udatnejší!“
Kňahyňa, zdalo sa, zabúdala na svoj žiaľ pri rozprávaní Daryčovom a zo všetkých znamení
         vidno bolo, ako rada by o Rozmockom viac počula, ale najradšej zo všetkého chcela by vedieť
         ešte niečo o Gottšalkovi. „Daryč môj milý, povedzže už niečo radostnejšieho o kniežati
         svojom, keď toľko radostného hovoríš o jeho niekdajšom vernom priateľovi Rozmockom.“
„Nuž to bolo takto!“ rozkladal dobrý Daryč. „Rozmocký šiel tiež do šíreho sveta ako
         Gočalko, keď opustil trón i vás a ušiel do Dánska; nezdalo sa mu vhodné zostať v rozorvanej
         vlasti. Majetky svoje všetky ponechal ochrane bohov spásy, ktorí tak húfne v háji
         Rozmockých nad Travnou a morom bývali slávení. Žreci ujali sa z vôle Rozmockého rozsiahleho
         imania, ja som bol ustanovený za správcu a dostal som do vlastného úžitku dom i rolí
         poriadny diel, ostatné zeme sa obrábaly ku cti bohom slobodnými Bodricmi; Rozmocký nedržal
         „desiatlikov“, lebo i keď sa zadĺžil chudobný Bodric u neho, neužíval nikdy práva svojho
         ako mnohí iní, dávajúci ich súdu a prijímajúci od neho neobmedzené právo na duše i telá
         úbohého ľudu. Rozmockého všetok ľud bol slobodný, ako len u Bodricov sloboda známa bola.
         Dobre nám bývalo, ani neprestalo, hoc i všelijaké hádky jednako kvasily v Bodriciach; ale
         to trvalo len do čias, kým nám Dáni Gočalka upevnili na tróne, ktorý pred dvanástimi rokmi
         sám dobrovoľne opustil. Lebo po nešťastnom návrate jeho začaly u nás najväčšie biedy. Na
         nás, ktorí sme boli na majetkoch Rozmockého, začala sa besnosť vrahov bodrických; útokom
         dánsko-saských dobrodruhov vzali nám háj, domy a zeme, žrecov vyhnali a zaujali všetko
         imanie bohov rodných! „Desiatlici“ biskupskí a kniežací sadli na majetky Rozmockých,
         posvätný háj bol zdrancovaný, najstaršie lipy zrúbané — ach, pomyslieť nemôžem na všetky
         strasti, ktoré prišly na nás. Kresťanstvo víťazilo — znať schvátená bola skvelými družinami
         panstva nemeckého a rytierstva dánskeho. Veselostiam konca-kraja nebývalo — a to sa tak
         znati našej zapáčilo. Plakával ľud náš, keď videl, ako najskvelejšie mená znatných
         bodrických — ako chvost biskupa stargradského a rárožského, ako okrasa cudzinských
         víťazosláv v Bodriciach sa ukazovala, ľudu svojho a viery otcov svojich viac si nevšímajúc.
         Stred všetkých týchto nových vecí bol knieža Gočalko, ten istý, ktorý raz bol takou mocnou
         ochranou Bodričanov proti Germánom. — Ale malo ešte aj inak byť. Rozmocký, ovenčený
         víťaznými vencami, vrátil sa z Čiech do vlastí svojej. Ha! tu sa človek poteší; ako Perún
         vševládny, tak udrel do sberby na majetkoch jeho pelešivšej; bolo to kriku; povesť sa ako
         blesk z hustých oblakov križovala v okamihu v národe, že Rozmocký sa vrátil a vyháňa
         desiatlikov biskupských z majetkov, mníchov z hradu svojho vlastného buzogáňom perie na
         všetky strany sveta. My sme boli hneď pri ňom, vyliezali sme zo svojich skrýš, do ktorých
         sme boli zaplašení búrkou na nás prišlou. To bola mlatba! Ach, taká sladká je pomsta, tak
         blaží človeka, ktorý trpel dlhé krivdy! Tu som však už na konci s rozprávkou: toto sa stalo
         pred mojím odchodom na arkonské zážinky, a v prístave lubickom nemilú zvesť som počul, že
         sa to zle skončí s Rozmockým. Aj desiatlici že besnia a dánsko-nemeckí páni na dvore
         Gočalkovom im nadržujú. Bohovia vedia, ako sa to skončí. Neletyč starý, ktorý ani
         posledného syna svojho doma nemá, tiež je verný bohom a zvykom rodným, veď nesiem od neho
         na Arkonu veľžrecovi nášmu popísaný remeň — hop, Daryč, čo toľko táraš; už si aj povedal,
         čo nemalo byť vyzradené; ale no — prosím, zachovať tajomstvá!“
Mrzel sa sám na seba, že vyslovil tajomstvo a trhavo dokončieval svoju reč. Kňahyňa ho
         však uspokojovala a ďakovala mu za zvesti, po ktorých tak túžila. Skoro však bol koniec
         tejto rozprave učinený, lebo sa Živoslava s Jarmilou vracala.
„Či je ešte Polvítov ďaleko?“ pýtala sa kňahyňa Daryča, ktorý odpovedal, že nie, a
         pripojil sa k spoločnosti, berúcej sa hore návrším k Polvítovu. Jarmila, plné ruky
         rozličného kvietia, štebotala materi radostné slová o kvietí svojom. Mesiačik tak milo, tak
         slobodne sa prechádzal po jasnom nebi. Ohne po horách ránskych a tamdolu za úžinou morskou
         v Luticiach rozhárať sa počínaly, sláviac svätvečer zážiniek Svantovítových.

--- KAPITOLA 4 ---

IV. Zážinky
V Arkone utíchol na chvíľu život nočný. To bol ten krátky čas medzi koncom svätvečera a
         počiatkom dňa zážiniek.
Deň pred zážinkami bol obetovaný prípravám; chovanci žreckí behali okolo oltárov,
         upravujúc na ne, čo potrebné bolo k obetiam; sluhovia obetní zaneprázdnení boli donášaním
         všelijakého náradia posvätného i dreva k obetiam potrebného. Veľké nože obetné,
         kadideľnice, misy strieborné a čaše zlaté blýskaly sa so skalných oltárov po Lipnici
         rozostavených; stoly dubové, rozostavené pri oltároch, boly vo chvíli obklopené ľudom a
         naplnené rozličnými darmi. Čo sa toto dialo, zjavil sa pri každom z oltárov žrec, oblečený
         do dlhého bieleho talára, cez ktorý hodená biela košeľa v hojných závinoch dolu ku kolenám
         splývala. Čoskoro praskotaly pri stách oltárov rozložené ohníčky. Boly to tiché obety bohom
         rodným a bôžikom domácim zapálené. Dojímavý obraz. Húštinami líp rozosiatych sto plameňov
         farbilo ranné brieždenie príjemným prísvitom a človek malebne mysliaci sa predbiehal s
         prírodou malebne sa zjavujúcou.
Tichosť táto trvala, len kým sa ohníky rozhorely, potom nastúpil čudný ruch života na
         všetky strany naraz vzkrieseného; hýbanie sa množstva a tajomný, dunivý hovor ľudský
         prevyšovaný bol jednotlivým bliakaním zvierat obetnými nožmi zarezávaných a posledné hlasy
         vydávajúcich. Zprostred tohoto lomozu sa vynášaly jednotlivé hlasy ľudu. Žrec kládol kusy
         obetovaných zvierat na obetné trojnohy železné, z pahreby ohňov vystávajúce. Tento obrad
         sprevádzali ostatní žreci nápevom odriekaných modlitieb.
Pri jednom oltári zdalo sa byť najviac ľudu shromaždeného; tam v strakatej smiešanine
         najrozličnejších krojov boly tri známe ženy v bodrickom odeve.
„Tebe, Živa Polabcov,“ povýšeným, prenikavým hlasom spievala kňahyňa za žrecom,
         slúžiacim pri oltári, „tebe, Perún Stargrada, tebe Radhosť Bodricov, tebe, veľký Svantovít,
         zo všetkých bohov bože najvyšší a zo všetkých kráľov najvíťaznejší, svetlo svetiel. Svätý
         Vít, vám všetkým, bohovia rodní, k milosti obety tie sa dymia a vôňa táto k vám vstupuje. I
         vám, bôžikovia domáci, kúsok dymu svätého, i vám chutný pokrm hotuje sa; zmok, tu sa nekŕm
         a ľudu môjmu daj pokoj, škriatci stonohí, v jaskyniach skrytí, sem sa hotujte, sem sa
         ponáhľajte, a potom domom a rodom našim pokoj prajte; tancujte tu, víly, rusalky spanilé,
         naberte života, naberte sily na ochranu dobrých!“
Žrec podal prisluhujúcemu žrecovi krv do čaše zlatej nasbieranú a ten ju vypil do dna,
         obrátil ju hore dnom a podržal ju nad ohňom na znamenie, že je do kvapky vypitá.
Pri tomto podstatnom deji modloslužobných obradov slovanských škrabala sa mladá chasa na
         lipy, chlapi sa vypínali na prsty, aby lepšie mohli vidieť slúžiaceho žreca. Obetní
         sluhovia odvážali so stolom obety a dary, prinesené do kontyny. Dym a výpary sa vznášaly
         húštinami košatých korún nádherných líp, medzitým čo obetujúci žrec usilovne pozoroval beh
         a smer dymu. Keď sa už boly i hojné zápachy z obetovaného rozšírily Lipnicou a počaly plniť
         lesný vzduch nepríjemným zápachom, nakládol žrec do kadidelnice vonných vecí, indických
         kadidiel a koreňov východných, žreci, obsluhujúci ho, sa rozišli dookola, rozháňajúc
         kadidelnicami a zaháňajúc milými vôňami nepríjemné zápachy, pálenými obeťami zapríčinené.
Keď už potom len uzučký pásik dymu vystupoval hore za hustými chumáčmi a nad Lipnicou sa
         navzájom v jeden oblak spojil, tu žrec sa obrátil tvárou k ľudu a povýšeným hlasom,
         polospievajúc, poloodriekavajúc, prednášal tieto verše:
„Bohom rodným zaplesajte
a tiež bôžikom domovým,
na Arkone mi vitajte
menom Svantovítovým!“
Verše tieto boly heslom k všeobecným výkrikom a vzájomnému plesaniu, celý Vítov ozval sa
         jednými ústami:
Vitaj, vitaj, zavítaj nám
svetlo, život, víťaz Vít!
Z veľkých bohov najväčší sám
na Arkone Svantovít!“
Pod jedným z blízkych skupení líp, neďaleko oltára kľačaly na kolenách „smutné
         Bodričianky“, ako ich nazývali pre čierny oblek. Vskutku samy jediné vyzeraly smútočne,
         lebo celé ostatné množstvo blýskalo sa najrozkošnejšou farebnosťou krojov, ako by sa
         kráľovská svadba a veselie v národe bolo slávilo. Tieto naše tri vzývateľky svojich bohov
         odriekaly potichu svoje modlitby — medzitým čo po vykonaných obradoch ľud sa počal sem a ta
         hmýriť, obzerajúc si oltáre, pri ktorých ešte nemohol byť. Ktože to stúpa takým prudkým
         krokom tam v úzadí!? Rovno sem cieli ku skupeniu líp, pod ktorých korunami tri Bodričianky
         kľačia? Biela prostredná postava mladého žreca s krásnymi ružami na lícach šľakuje vysokú,
         štíhlu postavu chlapskú v modrej kabanici, cestu si kliesniac lakťami a mohutnými prsami.
         Blízko pripomenutého skupenia líp zastaly obe postavy, oprúc oči o kľačiace postavy.
„Ďakujem ti, Daryč,“ riekol potichu tajomník veľžrecov a pozoroval s vnútorným smútkom a
         sústrasťou kňahyňu, ktorá mala tvár k zemi sklonenú. Daryč sa zasa stratil v množstve.
         Kotinič, náhle sa kňahyňa pozdvihla od modlitby, pristúpil s hlbokou úctou k nej a pošepky,
         lictivo jej dával akýsi odkaz.
Medzitým ohnivé zore na východnom nebi ako by pukať sa strojily a slnko ledvaže sa
         predrelo cez ich zlatú záclonu. Tichým obetiam rodným bohom a bôžikom domovým bol koniec.
Z posvätnej Lipnice nastala púť na námestie arkonské pred chrám Svantovítov. Od každého
         oltára biely rad žrecov s veselými tvárami, sprevádzaný pestrým, mnohofarebným davom ľudu,
         tiahol ku chrámu: žreci sa stavali do dvoch radov od priečelia chrámového, s ktorého viedly
         schody dolu na námestie. Kým sa žreci usporiadali, zjavila sa na najvyššom schode velebná
         postava veľžrecova.
Veľké, sivé jeho oko strieľalo ohňom neuhasiteľným po nesmiernom priestranstve a hľadalo
         predmet, ktorý dosiaľ nikde sa zrakom túžobným zjaviť nechcel. Naraz ako by už bol zanechal
         márneho hľadania neprítomných osôb; s uspokojením pozeral len na množstvá národa
         shromaždeného a neustále ešte obrovské námestie plniaceho. Potecha a pokoj sídlil na tvári
         Budučičovej.
„Nepohltil ešte života nášho vrah náš,“ hovoril si sám potichu, hladiac si fúzy a bradu
         svoju; „známe postavy, dvadsatoraké kroje a zmužilosť z tváre plemena nášho žiariaca ručí
         mi za to na Arkone.“ A zasa pozerá, po lipách, z ktorých korún tisíc tvárí mládeže nevinne
         a žiadostivo čakalo na veci, čo sa maly diať; obracia zrak po pavlačiach a balkónoch, po
         krovoch a oknách domov arkonských — i tam vidí prednejšie vrstvy národa v nesčíselných
         osobách zastúpené; prediera sa zrak jeho tak v diaľku ulíc — i tam zahatené sú
         priestranstvá. A srdce horelo v ňom. Naposledy predsa zazrel i Kotiniča svojho, ako sa
         námestím prediera hore ku chrámu; už sa k radom žrecov prepracoval, už ulicou nimi
         otvorenou ku schodom došiel; tu sa oči jeho postretly so zrakom veľžrecovým a ako sa zdalo,
         porozumeli si. Budučič si oddýchol: „Dobre musí byť, z môjho Kotiniča šľahá plameň
         radostný,“ riekol sebe, a sotva sa vedel dočkať, kým sa tajomník hore dostane.
„Ako je? Sú i Bodrici zastúpení v tomuto neprehľadnom množstve? Hovor — Neletyč,
         Rozimockí prišli na zážinky?“ Tak netrpezlivo sa dopytoval veľžrec. Kotinič, sotva dych
         popadajúc, vzdychol si, toľko však predsa mohol vysloviť: „Ó, nie, jasnoveľmožný, nikto zo
         znate bodrickej nie je teraz na Arkone.“
Budučič sa zamračil a bol by bezmála nohou dupol o kamennú dlažbu, keby sa nebol
         spamätal, že stojí pred zrakom národa, na prahu chrámu Svantovítovho. „To som nečakal; zrak
         tvoj ma práve pomýlil, i moje sny vo svätú noc zážiniek nesplnily sa, čakal som z Bodríc
         zvláštne veci,“ potichu hovoril veľžrec.
„Možné sú veľké veci,“ odvetil tajomník. „Je tu Daryč ako posol od Neletyča, remeň, čo
         doniesol, ukryl som do svätej truhly; našiel som však i Onodragovnu, odohnanú kňahyňu
         Gočalkovu, ako skláňala kolená pri oltároch v Lipnici pred bohami našimi.“
„Nemožno! Jarmila Gočalkova na Arkone?! Pri oltároch domácich bohov slovanských! Ona sa
         zachovala bohom spásy?“ Temer nahlas vykríkol zadivený Budučič a oči jeho sa obrátily k
         zapálenému a zlatými brázdami rozoranému nebu východnému.
„Na vlastné oči videl som neresťami sužovanú kňahyňu bodrickú. Zvedel som od Daryča i
         mnohé iné veci, a preto, nečakajúc na rozkaz tvoj, pozval som ju k veštbám beluša
         Svantovítovho a k tvojim výrokom!“
„Ó, nešťastná, utrápená! Máš, máš počuť prvá veštby bohov rodných, ktorých sa dovolávaš
         po toľkých pokušeniach! Múdre si všetko zariadil,“ pochválil Budučič tajomníka svojho.
Prvé blesky slnca vystrelily tam ďaleko nad Litevskom a rozlialy sa po hladine mora
         Slovanského, zaligotaly sa na zlatej bani chrámu arkonského, odrážaly sa od nej po lipách a
         tvárach pozerajúcich z nich. Biela postava veľžreca, obrátená k ľudu i k východu slnka,
         skvela sa v bleskoch slávy nádhernej a liala na všetky strany vytrvalú dôveru. Už sa celé
         slnko vyrinulo, shodiac závoje zlatolesklé a zjaviac sa v úplnej dôstojnosti svojej a
         víťazoslávne neopísateľnej. Zbrane moci a slávy svojej, milión lúčov diamantových vysypalo
         razom zo svojho lona.
V tejto slávnostnej chvíli pozdvihol veľžrec pravú ruku a celé množstvo obrátilo sa na
         jeho znamenie tvárou k východu. Potom zo státisícich hrdiel ozvalo sa štvornásobné: „Vitaj,
         vitaj, vitaj, vitaj!“ Zastavil sa i dych ľudský a tajomné ticho nastalo; na veľkom zjavení
         mohutnej prírody zostal visieť zrak i duch národa prirodzeného. Zaznel krásny mužský hlas
         veľžrecov, začal pieseň svantovítsku; a keď ju celé množstvo opakovalo, otriasala sa výšina
         arkonská a vlny Baltu sa ozývaly, nesúc ju po svojej hladine do nekonečna.
Keď sa naspieval ľud dosýta, rozviazaly sa jazyky k žalobám a ponosám, k prosbám i
         kliatbam.
Spoločnosť, dosiaľ spevom sjednotená, rozpadla sa v nesčíselné množstvo osôb, z ktorých
         jedna každá volala o pomoc a vyratúvala svoje spory.
A kto z čitateľov vo zvukoch prenikavo žiaľnych nepoznal by hneď i nešťastnú kňahyňu
         bodrickú? Ona to bola, ktorá z pŕs pohnutých vydávala úpenlivé zvuky. „Smutné Bodričianky,“
         niesol sa tichý šepot v radoch žrecov, v ktorých blízkosti Jarmila spievala k Svantovítovi
         a pozornosť sa väčšmi začala obracať k týmto čiernymi závojmi zahaleným ženám.
Krik, spev, lomoz, vyvolávanie pomaly sa utišovaly, až zasa tichosť sviatočná nastala;
         ľud sa ukladal k odpočinku pod lipy, alebo sa prechádzal, blížiac sa ku chrámu a
         obchádzajúc rady žrecov, hotujúcich sa k pochodu do chrámu Svantovítovho.
Po dokončených obradoch oddal sa ľud radovánkam; kaukliari a kramári, olejkári i
         šaľbiari porozostavovali svoje šiatre, hudobníci sa porozchádzali po Arkone a Lipnici.
         Zásada pohanská, ktorá hlásala, že by sa Svantovít nahneval, keby niekto triezvy zostal,
         hľadela sa navlas zachovať. Lebo uraziť Svantovíta neprišiel nikto na Arkonu. Kto už nemal
         čo robiť, oddával sa zábave a užívaniu radostí, ku ktorým tu bola hojná príležitosť. Ale
         druhým, a to tým najprednejším, zostalo ešte jedno vykonať.
Výroky Svantovítove boly ešte v rukách veľžreca; ktorí ich teda ešte dnes počuť chceli
         (a kto by nebol chcel, keď najmä preto z diaľky veľkej prišiel na Arkonu?), museli sa
         shromaždiť do kontyny, aby si zo svätyne kontynskej vyniesli istotu neomylnú o vôli boha
         Svantovíta, ktorú iba sám veľžrec mal právo tlmočiť.
Shromaždilo sa teda množstvo veľké. Vyslanci z blízkych i ďalekých končín Slávie stáli
         všetci po poriadku, v akom sa oznámili u správy svätyne, čakajúc zjavenie sa veľžreca. Tu
         bolo vidieť bohatstvo Slovanov pobaltských; najvzdialenejšie sveta končiny maly tu svojich
         zástupcov. Na čiapkach, alebo klobúkoch, kontušoch alebo mentiekach, čamarkách, alebo
         kabankách, plášťoch alebo hunkách, ako už kde ktorý kroj slovanský bol v obľube, ligotaly
         sa diamanty a iné drahé kamene, blesky a žiare skvelé sypúce. Pracky zlaté a strieborné,
         ťažké zápony a široké reťaze blýskaly sa z kontušov, mentiek a kabaniek, rukoväti a pošvy
         na mečoch boly povykladané drahým kamením a okrasami umelých zlatých a strieborných
         výrobkov. Nádherné národné obleky malebne líčily život ďaleko po severe tomto
         rozpriestranený a tu v kontyne do jedného sliaty. Už sa otvorily dvere; ale namiesto
         Budučiča vystúpil tajomník Kotinič, obzerajúc sa po dvorane a úctivo sa klaňajúc všetkému
         panstvu tu shromaždenému. Tak prešiel celú dvoranu, len na konci dlhej siene našiel, čo
         hľadal.
Postava ženská, nikým nepovšimnutá, hustým, čiernym závojom zahalená, stála vo výklenku
         jedného okna, pohrúžená sama do seba a do svojho žiaľu. My ju poznáme a mladý Kotinič
         poznal ju tiež, v dvorane však niet nikoho, kto by si bol vedel podobnú udalosť vysvetliť.
         Oči všetkých obrátené boly na mladého žreca, ako sa hlboko uklonil pred neznámou paňou,
         pojal ju za ruku a odprevadil ju až ku dverám, ktorými bol vyšiel sám, kde zasa hlboko sa
         uklonil a pustil ju do svätyne kontynskej, v ktorej sa žreci radievali a v mimoriadnych
         prípadoch i bohom pocty skladali. Náhle sa za kňahyňou dvere zavrely, Kotinič stal sa
         predmetom najzaujímavejším. Každý zo znatných pánov chcel sa dozvedieť, kto je tá pani,
         ktorej bola daná pocta vstúpiť najsamprv do rady žrecov arkonských? A ešte skôr chceli
         poznať príčinu, pre ktorú sa táto výnimka deje, lebo podľa starých obyčají výroky sa
         verejne oznamovaly národu, ale táto pani celá je do tajomstva zahalená.
„Slýchali ste kedy, páni, o starom Onogradovi v Bodriciach?“ spýtal sa Kotinič, úctivo s
         pánmi slovanskými besedujúc.
„Ktože by nevedel o Onogradovi, ktorého zásluhy o náš národ po smrti Mečislavovej veľké
         boly v Bodriciach?“ odpovedal starý štetínsky znatný.
„Ba tak,“ dokladá obrovská postava s vysokou čiapkou, s ktorej sa orlie pero vynášalo.
         Pod perom sa zaskvievala veľká diamantová hviezda. Bol to stargradský župan Vagir. Pohodil
         si mentieku, pripnutú striebornou retiazkou, a pokračoval: „Ba tak, bratia moji, ktože z
         nás trpí, aby sme všetci netrpeli spolu s ním? Zle by, veru, už s nami bolo, keby sme si
         nevšímali svojich osudov. Ba, veru, známe, pán tajomník, tie poriadky! Onodrag držal kord
         neporiadnemu synovi Mečislavovmu Pribignevovi, ktorý sa zradne spojil S Nemcami a od bohov
         rodných odpadol.“
„Len keby tej jednej chyby nebol urobil Onodrag!“ dodával zdatný Rárožan v dlhom po
         kolená kontuši, mladý, asi tridsaťročný chlap.
„Tej, že dal krásnu Jarmilu synovi svojho úhlavného nepriateľa?“ pýtal sa Štetínčan.
„Nuž tak veru, bratia, dobre hovorí brat Rárožan,“ dokladal stargradský župan. „Už je to
         pravda, čo celý svet vraví, Pribignevovec Gočalko nebol nijako hoden krásnej Jarmily, i keď
         pre iné neprávnosti nie. Teda už preto, že z takého zradného rodu pochádza.“ Tu sa župan
         zamyslel a po malej prestávke vravel ďalej: „Pravda, Onodrag chcel týmto skutkom dobre;
         myslel si, že čo otec pokazil, to syn napraví, a dal Jarmilu Gočalkovi.“
„Sklamal sa, lebo jablko od stromu ďaleko nepadne,“ doložil rárožský znatný. „Otec môj
         hovorieval vždy, že kto poznal Gočalka od mladosti, mohol vždy na ňom pozorovať nestálosť
         jeho mysle! Tam, hľa, odbehne od prestola, zanechá národ, opustí ženu, dieťa a ide paholčiť
         Dánom, vrahom mena slovanského, nech je ono na Labi, nech na Visle, nech na Persante, nech
         nad Travnou! A naposledy dá sa skrze týchto vrahov našich uviesť a osadiť ako by na prestol
         bodrický. Eh!“ — zastavil však prúd slov, ktoré sa sypaly s jeho perí, lebo videl pred
         sebou starších pánov — a za tých čias bývala ešte obyčaj nehovoriť mnoho, keď starší boli v
         spoločnosti.
„Ba tak, bratia, ba tak,“ krútiac hlavou hovoril Vagir; „ženu, dieťa opustiť! Podlosť
         neslýchaná! Ba tak a ešte k tomu odísť k Dánom a paholčiť im. Vedia bohovia, kde je
         Jarmila, aký jej los!“
„Tam ju vraj Dáni pokrstili a potom zabili, lebo ich boh vraj tak spasuje ľud,“
         odpovedal znatný Štetínčan.
„Nie je celkom tak,“ zamiešal sa Kotinič; „Jarmilu, kňahyňu bodrickú, ste všetci videli,
         ostala verná bohom spásy, čo sa im korí národ náš. Jej a s ňou Bodricom nešťastným skákal
         dnes beloň.“
Všetci stŕpli a zvedaví boli vidieť Gočalkovu. Každý ľutoval, že si lepšie nepovšimol
         neznámej panej a všetci hľadeli ku dverám, ktorými vošla Jarmila do svätyne kontýnskej,
         želajúc si vidieť ju, keď sa bude vracať. Medzitým zaviedol sa hovor o Gottšalkovi a
         Jarmile a o podivnom poslednom skoku beloňa. Dejiny všelijaké o udalostiach nad Travnou a v
         Polabí boly na perách besedníkov. My ich necháme baviť sa navzájom a podívajme sa do rady
         žrecov, kde Jarmila bôľ a žiaľ svoj zaniesla.
Dvorana, do ktorej vchádzame, bola ozdobená podobami bohov a bôžikov, ako aj rezbami,
         vyobrazujúcimi všelijaké zvieratá i domnelé báječné udalosti bohov. Veľžrec sedel za
         vrchstolom, pokrovcom pokrytým, predsedajúc rade dvanástich starých žrecov.
Jarmila vstúpila s pokorou, ale i s hrdosťou kňahyne do svätyne kontýnskej. Odhrnula si
         s tváre hustý závoj. Budučič na znamenie úcty, akú on jedine nešťastiu veľkému vzdávať
         obyčaj mával, povstal so stolice svojej a uvítal úctivo kňahyňu.
„Posaď sa, dcéra,“ riekol po chvíli, „ľúbezná kňahyňa Bodricov!“ Žreci sa vážne uklonili
         pred hrdinskou nositeľkou veľkého nešťastia.
Jarmila si sadla. Po toľkých pohnutiach mysle a napätiach síl duchovných i telesných
         stratily sa boly ruže s peknej tváre kňahyninej, bledosť jej od čierneho obleku sa ako sneh
         od temných vrchovcov pohorí odrážala; ale pri pohľade na svätých starcov, tuná tak vážne
         sediacich a výroky bohov ľudom smrteľným oznamujúcich, vzňal sa zasa vnútorný oheň jej
         srdca láskou a dôverou k bohom spásy naplneného a po žilách sa razom rozlial až k tvári. I
         ukázala sa v takej dôstojnosti a kráse, že nejedno staré srdce v prsiach nadšených žrecov
         nepokojne sa hýbať a búchať začalo. Hlboký žiaľ, dušu skľučujúci, strasti a neresti srdce
         trápiace, povedomie vlastnej nevinnosti v nepriazni osudu dodávajú človeku vyšších letov
         ducha. Tým vyšších, keď sú ešte takou hojnosťou pôvabu a krás od prírody obdarované ako
         Jarmiline. Duch takýto všetko k sebe kloní, všetko zaujíma a ako by pod zákony svoje
         stavia. Odolať vláde jeho býva i mocným nemožno.
Jarmila náruživo milovala toho, ktorý ju zavrhol. Nešťastie svojho národa hlboko cítila.
         Svoj osud neúprosný miernila však temnou síce a neurčitou, ale pri tom všetkom živou
         nádejou. Tu stála pred výrokmi bohov — ako plápolaly jej útroby túžbou a nádejou! Vysoké
         vyjasnené čelo sa pnulo nad súmerným orličím nosom ako v deň blaženého sňatku. Prvé jej
         slovo pri vstúpení do svätyne patrilo veľžrecovi:
„Jasnoveľmožný veľžrec Svantovíta veľkého. K nohám tvojim sa spúšťam a pred tvárou
         tvojou sa staviam s celou hrôzou svojho nešťastia! Veď ja som Onodragovna, dcéra bohom
         spásy a národu svojmu verného kniežaťa Bodricov.“
„A nešťastná žena Gočalkova,“ pretrhol jej reč Budučič. „Veď viem, dcéra vzácna, všetko
         a poznám dobre tvoje osudy: pre veľké tvoje nešťastie a národa tvojho kričiacu krivdu a
         neresť dnes Svantovítov beloň prvý vašim veciam veštecky skákal.“
Jarmila sa posadila. Veľžrec po krátkej prestávke pokračoval: „Stala si sa ženou
         Gočalkovou proti radám domácich žrecov, či tak?“
„Tak je, jasnoveľmožný. Gočalko sa však obrátil k bohom spásy, a náuky lüneburské i krst
         zavrhol; preto dal Onodrag Jarmilu synovi Pribignevovmu. Gočalko sa stal postrachom vrahov
         našich, zahnal Nemcov až za Labe a vykorenil i posledné pozostatky kresťanstva nemeckého v
         Bodriciach. Dediny, hrady a župy až k Labe vyčistil, všade našich bohov zaviedol, ktorí za
         predošlých časov od Mečislava deda a Pribigneva otca jeho nemálo boli zanedbávaní!“ Jarmila
         s nevýslovnou sladkosťou a oddanosťou bránila nevďačného manžela, spomínajúc k obrane jeho
         všetko, čo mohlo obmäkčiť veľžreca arkonského. Ten pozorne poslúchal slová, plynúce tak
         príjemne z úst krásnej, výrečnej kňahyne. Zamračil sa však trochu a pretrhol zasa prúd jej
         reči:
„Pravda, pravda; a to všetko vykonal Gočalko, len aby znovu uviedol Nemcov a Dánov do
         Slovian a biskupov usadil namiesto domáceho žrectva, desiatky namiesto slobody obcí a žúp
         bodrických, cudzích dobrodruhov namiesto županov národných, všetko to urobil, aby znova
         oltáre naše rozboril v Bodriciach.“
„Hriechu sa dopustil,“ riekla Jarmila; veľkého hriechu sa dopustil Gočalko; ale dovoľ,
         jasnoveľmožný, nech poviem pravdu; srdce jeho je nevinné, poznám ho, poznám mäkké, poddajné
         srdce Gočalkovo. Nemci ho zviedli. Biskup úlisný v Rarogu pohltil mi, pohltil národu to
         srdce mäkké, ako pohlcuje tiger kus mäsa! Daj pomoc z rohu Svantovítovho, jasnoveľmožný,
         daj pomoc proti biskupom a Gočalko sa ti pokloní na svätej Arkone.“
Slová tiekly z úst kňahyne ako potok z prameňov v skalných údoliach tatranských; žreci,
         očarovaní nimi, dívali sa na ústa kňahyne, prosbami unesenej.
„Nie, nie, dcéra moja, nie slabosť, nie mäkkosť, krv je to, krv rodu neprajná. Mečislav
         dedo, Pribignev otec, Gočalko syn, všetko jedna krv rodu neprajná, a semä Gočalkovo dovŕši
         zradu národa nášho, tak mi to vo snách a videniach prichádzava a tak to iste bude. Žrecov
         ste mali všetci poslúchať, žreci tvoju ruku nepriali Gočalkovi a iste vedeli, prečo tak
         radia. Rada bohov neslúchaná takto hrozne sa tresce.“
Len s najväčším sebazaprením a mocným potlačením súcitu činil povinnosť svoju veľžrec; k
         jeho to veciam náležalo, bez ohľadu na city osobné, priviesť človeka proti bohom
         zhrešivšieho k uznaniu hriechov. Jarmila cítila ťarchu na duši svojej; viera otcov, v
         ktorej bola odchovaná, ktorá ju na cestách nešťastia sprevádzala a láska k manželovi,
         neodolateľne, vrúcne milovanému, rozložily pole ukrutného boja v prsiach nešťastnej ženy.
         Pôvab lásky a neodolateľnú moc viery cítila oproti sebe stáť vo svojom srdci. Budučič bol
         znateľ ľudí; videl boj, v ktorom boly útroby kňahyne a aby ešte zreteľnejšie vyčaril zo
         srdca na tvár tajné pohnutie, prenikavým okom meral tvár Jarmily, z bledosti priezračnej do
         ružových plameňov prechádzajúcu. Po chvíli sa pýtal:
„Gočalko dávno už odohnal kňahyňu, nepamätám sa však, že by si odvtedy na Arkone bola
         bývala; kade ťa, Jarmila, vôľa bohov vodila?“
„Dánskom,“ odvetí nevdojak náhle zasa blednúca kňahyňa.
„Dánskom?“ ako by v zadivení opakuje jej odpoveď veľžrec; či si sa tam nedala pokrstiť?“
Jarmila porazená pochybnosťou Budučičovou ešte väčšmi sa miatla vo vlastnom myslení;
         mnohoročné utrpenie doliehalo na jej myseľ, bázeň o budúcnosť milovaného dieťaťa ju činila
         malomyseľnou, k tomu to ostré oko veľžrecovo ako dýka bodalo do zomdleného svedomia; nič
         iného sa jej nezdalo, ako že sám Svantovít hľadí na ňu sivými očami s tváre Budučičovej a
         všetky jej tajomstvá preniká. Budučič to pozoroval a horšie začal myslieť o kňahyni, ako
         ona v očiach veľžreca arkonského zasluhovala.
Už starí žreci pozerali na prísneho predsedníka a pána svojho, aby ho zmiernili, lebo aj
         im bolo ľúto tejto dôstojnej trpiteľky, skvejúcej sa navzdor svojim mnohonásobným nerestiam
         ako bohyňa krásy a milosti. Tu však kňahyňa, pozbierajúc celú svoju silu, začala v plači a
         usedavom zalykaní hovoriť:
„Bôžikovia naši rodní chodili so mnou, ja som pred nimi skláňala neustále kolená svoje v
         skrytosti svätej a myseľ moja zalietala neustále k Svantovítovi na Arkonu, k Perúnovi na
         Stargrad, k Triglavovi na výšiny Retry staroslávnej, a tu, hľa, Triglav môj, ktorý každý
         úder srdca môjho naslúchal, tu ho viď sám, veštec Svantovítov!“ Vyňala zpoza ňadier zlatú
         podobizňu Triglava, podávajúc ju veľžrecovi. Žasli všetci, čudujúc sa vernej ctiteľke
         rodných bohov. Mlčanie pretrhla kňahyňa, vypravujúc ďalej svoje osudy. „Jeden hriech ti
         vyznám, veštec vediaci všetko, veď i bez môjho vyznania znáš moje poblúdenia; jeden hriech
         leží mi veľmi na svedomí, za ten akiste znášam krutý hnev našich bohov. Ale len malú chvíľu
         som bola v tom hriechu. Bola som raz u boha kresťanského, láska moja hnala ma k nemu, uňho
         som hľadala pomoc v hrozných nerestiach života. Stalo sa všetko takto! Starý lüneburský
         mních mi ho ukázal, rozpiateho na kríži. Bolo mi po pravde veľmi ľúto boha kresťanského,
         tak ľútostivo hľadelo oko jeho na mňa; ako by neprišlo ľúto i citlivému kresťanovi, keby
         videl nášho Svantovíta, Triglava alebo Radhošťa na kríži pribitého? Môjho citu sa chopil
         mních, a vidiac ľútosť moju, riekol mi: „Toto zniesol pre teba Kristus Pán, či nemôžeš
         preňho i ty niečo strpieť? Potrp len málo a uver v Boha trojjediného, potom vezmúc kríž na
         seba, choď za ním, on s tebou bude a vyslobodí ťa od všetkého zlého!“ Jeho klamné slová
         dosiaľ znejú mi v ušiach, uverila som im a vezmúc kríž, šla som za ním, šla som do Dánska
         za Gočalkom. Ale trojjediný Boh mi nepomohol, nevytrhol ma zo zlého a teraz mám horkú
         spomienku na toľké klamy.“
Jarmila prestala hovoriť; len prsia, zdvíhajúce sa ako vlny, len úpenlivé vzlykania
         vydávaly svedectvo o poľutovaniahodnom jej stave. Oko Budučičovo zvlhlo slzami. Aj Jarmile
         sa uľahčilo, takže jazyk sa jej zasa rozviazal.
„Tam som,“ vravela, „dlhé roky prežila s jediným dieťaťom — ach milovaná Jarmila, semä
         Gočalkovo, buď vyvrátením hroznej veštby dnešnej! — A s varovkyňou jej, vernou priateľkou
         zvykov starodávnych, čistou ctiteľkou bohov domácich, Živoslavou pobožnou, ktorá nás
         tešievala náukami tvojimi a povesťami o bohoch slovanských, kojevala dušu dieťaťa môjho. V
         súmrakoch som obetovávala bohom spásy, vo dne s krížom na prsiach chodievala tam, kde som
         sa nazdávala, že ho zazriem — Gočalka nezabudnuteľného!“ Tu zasa prestala, srdce v
         kliešťach stisnuté sväzovalo i čuvy jazyka a slovo nemohlo prejsť bránou úst.
„Miluje ho nekonečne,“ šeptali si žreci. Veľžrec, hladiac si fúzy, pomyslel si: „Ona ho
         ešte predsa miluje.“
Kňahyňa, utrúc si horúce slzy, vravela:
„Roky za rokmi ušly; zatúžila som po Svantovítovi a výrokoch jeho vševedúcich; v
         hlbinách Slovanského mora zahrabala som kríž boha kresťanského, dánska loď vyložila nás
         potom včera pod Vítovom. Ó, odpusť láske, Svantovít veľký, Triglav mocný, že sa vzdialila
         na chvíľu od zvykov rodných! Zakúsila som už dostatočne váš hnev, hoc v mysli nikdy som
         nezhrešila proti vám! Želám si na zemi bodrickej vo zvykoch rodných odchovať dcéru svoju a
         složiť kosti svoje pri kostiach otcov bodrických, verných bohom spásy. Ty však vyslov,
         prosím, veštec rozhlásený, aká je moja budúcnosť v národe? Čo mám robiť, aby smierení so
         mnou boli bohovia?“
Budučič sa zamyslel hlboko; tichá, trápna chvíľa nastala. Storočie hrozné pre
         netrpezlivosťou tlčúce srdce Jarmilino.
Konečne prehovoril Budučič:
„Svantovít sa sám hrozí tvojho osudu, Jarmila! Videla si sama, ako ťažko sa mal k úlohe
         svojej beloň. Ale Svantovít je naklonený milosťou tvojmu rodu, pri všetkých nerestiach a
         hrôzach vyvedie i teba z pochybností a ty sa uzrieš ešte na zemi bodrickej pri oltári
         Triglavovom s Gočalkom, ako v onen deň tvojho sňatku. Bohovia naši zvíťazia v Bodriciach;
         ale tebe znie výrok oddať sa vôli Svantovítovej, aby stála viera naša ako oná kopija v
         dlažbe námestia zabodnutá. Chceš sa poddať ostatným výrokom Svantovítovým?“
„Poddávam sa vo všetkom Svantovítovi,“ potichu odpovedala kňahyňa, trasúc sa na celom
         tele.
„Znaj teda,“ pokračoval vážne veľžrec, „že nemáš vidieť zem Bodricov, až pokiaľ tvoja
         dcéra nezdvihne znovu chrám Žive a neposvätí v ňom seba večnému panenstvu kňažiek
         Živiných.“
Horúci prúd prelial sa v žily Jarmiline. Mdloba ju hrozila usmrtiť. Závrat sa zmocnila
         hlavy, bystrý rozum jej ochabol a ona stála na tom pozadí, za ktorým svety temnej,
         roztrhanej, rozkúskovanej pamäti a súdu sa mihajú. Všetky skvelé zámky, dosiaľ v
         obrazotvornom povetrí nastavané, rúcaly sa so strašnými hrmotom na jej hlavu! Už bola
         videla v mysli rozohriatej nádejami seba pri boku Gočalkovom, tohoto zasa v čele Bodricov
         víťaziť nad Nemcami a Jarmilu obkrúženú junákmi znatnými a hrdinami ovenčenými za Labou v
         znamení víťazných pohanov ako za starodávna! Naraz však musí počuť výroky v celkom inú
         stranu života ju zahadzajúce. Úzkosť a nebezpečenstvo úmyslov našich dáva nám odvahy,
         smelosti. Takýto stav dodal i Jarmile smelosti neslýchanej na Arkone; výroky Svantovítove
         bývaly prijímané s pokorou a oddaním sa bezvýnimočným. Jarmila sa cítila byť kňahyňou. Že
         by po toľkých utrpeniach jej myseľ bola natoľko klesla, že by bez možného odporu bola
         prijala hrozný výrok veľžrecov? Opovážila sa vložiť medzi osudy svoje a výroky božstva
         túžby a odpory svojho práva.
„Jasnoveľmožný,“ riekla trasúcim sa hlasom a mysľou pohnutou, „odpusť nešťastnej
         kňahyni, žene, materi! Ako obstojí kňahyňa nevidiaca zeme svojej, žena, ktorej chýba
         manžel, matka dieťaťa v cudzí, neznámy svet vystrčeného? Ako pustím najmä dieťa z krvi
         svojej do zeme, z ktorej sú žreci naši vyhnaní, chrámy Živy zváľané, rodná znať ponemčená,
         kde piade zeme nemám, osirelá, o všetko imanie pripravená, ja nešťastná! K tejto tvrdosti
         osudy moje došly?“
Všetci žreci, ktorí dosiaľ cítili s kňahyňou nekonečnú sústrasť, vzbúrili sa naraz a
         hrôza zasadla na tvárach prestrašených. Veľžrec pokynul však potichu pravou rukou a ako by
         nebol pochopil opovážlivosť kňahyninu, tichým a prívetivým hlasom sa ďalej pýtal:
„Môžeš sa azda spoľahnúť na spomenutú Živoslavu? Môžeš jej sveriť klenot svoj? Povedala
         si predsa, že je to výborná ctiteľka bohov našich. Nuž v tom je starosť uspokojená. Aj tak
         Živa životodarná je najlepšou ochraniteľkou; o to však nemá mať starosť človek, čo vyriekli
         bohovia.“
Jarmila žasla, rukami si kryjúc líca rozpálené žiaľom i prístrachmi smrteľnými.
         „Jarmila, Jarmila, sirota moja, opustená od ľudí, od bohov!“ šeptala mdlým hlasom ako vo
         snách.
Veľžrec ju uspokojoval: „Svantovítovi a Žive dôveruj, milá dcéra. Bez žrecov i chrámov
         živá je Živa a Jarmila bude jej kňažkou, aby pomstila ovocie semena Mečislavovho; ona
         vyňatá má byť z veštných slov mojich dnes vyslovených. Tam onen rozkošný háj Rozmockých nad
         Travnou a morom a pokojné lono domu tohoto starého priateľa Gočalkovho bude predný cieľ
         púte Jarmily tvojej, tam“ — — —
„Ó, sladké rozpomienky,“ pretrhla reč Budučičovu Jarmila, celá ako by znovu zrodená;
         „tam som ja chodievala s ním, s junáckym hrdinom bodrických zástupov, s Gočalkom! Za oných
         časov, keď ešte v úcte boli bohovia spásy a tak blažene sa žilo nad Travnou v Lubici, v
         Lenčíne v tridsiatich iných mestách a hradoch bodrickej zeme! Keď ešte dobre bolo v
         Bodriciach!“
Veľžrec vpadol však do prúdu rečí Jarmiliných, ktoré sa ako iskry radosti kmitaly z
         rozohriatych úst; vystrel ruku a nadšeným hlasom vravel:
„Nuž ta, ta pôjde dcéra tvoja so Živoslavou, tam bude, kým sa navráti do Bodríc sláva
         zašlých bohov, tam pri pozostalých rozvalinách Živy lubickej nech sa vyučí vrelým úctam
         bohom spásy náležiacim, tam nech seba posvätí Žive životodarnej. A keď poláme Perún železné
         okovy Bodricov a Svantovít porazí družiny najaté Gočalkom, potom, potom uvedie Budučič
         arkonský sám starodávnych bohov a roztrúbiť dá slobodu po Slávii. A prvá kňažka Živy po
         dlhých rokoch hanby bohov našich, dcéra tvoja, kňahyňa bodrická, posvätí mocný prestol
         slovanský. V tomto skutku, Jarmila Gočalkova, máš i ty hľadať ukojenie, uskromnenie sa
         hnevu bohov našich a nájdeš hľadané milosti. To sú neklamné výroky Svantovítove!“
Složil pravú ruku veľžrec; Jarmilu premohly slová jeho: „Staň sa vôľa Svantovítova,“
         riekla odhodlane a s oddaním sa svojmu osudu; skloniac sa pred veľžrecom na kolená, dotkla
         sa bieleho talára jeho, ktorý sa v bohatých závinoch vlnil po dlažbe. Tu veľžrec milostivo
         položil ruku na jej hlavu a povedal dobré slová kňahyni: „Rodina tvoja bude kruhom
         priateľským tebe a pokladnica Svantovítova tebe i národu tvojmu bude stáť otvorená k
         službe. Veď Arkona je matka osirelých Slovanov. Vstaňže, dcéra, dúfaj a ver podľa starých
         obyčají otcov!“
Veľžrec pokynul rukou a najmladší zo žrecov utrel si slzu a ponáhľal sa, aby otvoril
         dvere, ktorými vstúpil Kotinič do svätyne. Dvaja žreci vstali a s hlbokou úctou
         odprevádzali kňahyňu zo svätyne; ona sa uklonila a keď zahodila si závoj cez tvár, uberala
         sa z dvorany. Všeobecná úcta panstva slovanského ju sprevádzala. Veľžrec vydával medzitým
         rozkazy tajomníkovi.
Po vypočutí vešteckých výrokov hodovalo panstvo slovanské v kontyne arkonskej; lebo
         Svantovít hostieval počas zážiniek svojich ctiteľov. S večerom začala sa hostina. Dolenci a
         Ratari, Lutici pred- i zapieňanskí dostali svoje kapitoly, potom sa slávilo smierenie, a
         hojnou štedrosťou oslavovalo. Panstvo slovanské, znať a prednejší z národa nechceli zostať
         za národom svojím a pri stole Svantovítovom nepatrilo sa rozhnevať štedrého hostiteľa.
         Veselosť bola nenútená; všetci uistení boli o veľkej milosti Svantovítovej. Veľžrec šiel do
         svojej komory, majúc ešte dnes vybaviť dôležité veci. Vyňal z dubovej stoličky vedľa stola
         stojacej drevený valec, omotal naň biely remeň a začal písať po dĺžke valca na remeň.
         Podobne urobil i s druhým valcom a druhým remeňom. Nechajúc potom uschnúť písmo na
         remeňoch, usporiadal si všelijaké maličkosti, potom odmotal remeň s valcov a uložil ich
         zasa na stoličku.
Kým toto robil veľžrec, vstúpil Kotinič do komnaty a potichu stál v úzadí, kým ho
         zavolal majster a pán jeho.
„No tak by som už bol zbavený jednej starosti,“ riekol si Budučič, posadiac sa a
         oddychujúc si. „Prítomnosť dcéry Gočalkovej v Bodriciach a zvesť, ktorú dávam o výsledkoch
         zážiniek tohoročných na Arkone, rozhlási sa iste znatným Bodricom i národu a musí naplniť
         proti vlaňajším skúsenostiam novou dôverou a novým životom našich priateľov, ktorí sa už
         opúšťali a úfanie v Arkonu tratiť začínali.“
Kotinič, znajúc zvyky veľžrecove, prečkal monológ i modlitbu jeho a potom, pristúpiac k
         nemu, oznamoval mu, že Daryč a Živoslava už čakajú na jeho výsluch.
Budučič pozval najprv Daryča. Tento sa s veselou tvárou postavil pred veľžreca a prijal
         rozkazy do Bodríc dôležitým osobám vo veciach verejných. Sám Budučič pomáhal ovíjať
         popísaný remeň, jeden okolo bedier, druhý okolo pravej nohy, na holé telo Daryčovo. Potom
         mu strčil ťažký mešec s peniazmi do ruky a vravel:
„Statočný chlap si, milý Daryč, že si tak výborne vykonal dielo sverené; čakám, že i
         moje veci vybavíš, ako sa patrí. Dvoje si zachovaj: napred, aby remienky neprišly do
         nepravých rúk, potom, že na bedrách je písmo pre pána Neletyča, na nohe pre pána
         Rozmockého. Veľká odmena ťa neminie, akže vybavíš, čo ti je sverené; a pozdrav zmužilých
         Bodricov!“
Daryč sa usmieval a pobozkajúc plášť veľžrecov, sa osvedčoval, že všetko urobí. Pevným
         krokom hrdo si vykračoval z komnaty veľžrecovej. Pri dverách sa stretol so vstupujúcou
         Živoslavou.
Veľžrec arkonský prijal Živoslavu, ktorá sa bojazlivo blížila k starému známemu, od čias
         nekonečne vysoko v dôstojnostiach a moci pokročivšiemu. Dôverným hlasom jej pokynul, aby si
         sadla k nemu.
„Dávne roky prešly, čo sme sa nevideli; akože sa ti vodilo?“ opýtal sa Budučič.
Živoslava si sadla, najprv však dotkla sa plášťa, pobozkajúc kraj jeho; jeho chovanie
         vdýchlo jej dôveru.
„Že si nezabudol, jasnoveľmožný, na tie roky! Patrí k mojim rozkošiam spomínať si na
         zašlé dni a náuky, ktoré som slýchala zo svätých úst jasnoveľmožného. Moje losy po tom, ako
         otec, manžel, bratia v minulých vojnách za vlasť popadali, priviazané sú na kniežací dom
         Gočalkov; a od časov nešťastných udalostí v tejto rodine na osud nešťastnej kňahyne Jarmily
         a jej dieťaťa.“
Budučič prehovoril dôverne k Živoslave: „Toto posledné meno nemáš nikdy spojovať s jej
         rodom, lebo by mohlo v dieťati vzniknúť baženie po klamlivej rozkoši sveta a sláve. Bohovia
         iné majú úmysly s týmto štiepkom rodu Gočalkovského. Milá Živoslava, tebe sveríme veľký
         závdavok slobody a šťastia Bodricov, národa tvojho, našich bohov: chráň dieťa ako najdrahší
         klenot, chráň ho predovšetkým, aby sa neodcudzilo bohom spásy. Cvič ju v službe a poklone
         Živy; jej povolanie má byť raz veľké u bohov našich nad Travnou. Skoro dostaneš ďalšie
         poučenie; starosť moja o vás obe bude stála. Zajtra vás môj Kotinič vypraví na cestu.“
Živoslava nábožne poslúchala slová Budučičove; bola by mu rada celé srdce svoje
         otvorila, ale vidiac, že sa už zasa inou starosťou zanáša myseľ jeho, len v tieto slová
         složila dušu svoju:
„Bola som najmladšou dcérou v dome rodičov, kde Živa pred všetkými bohmi bola uctievaná;
         preto ma tiež nazvali Živoslavou a vyznám sa dokonale v službe bohyne tejto! Vykonám dielo
         na mňa sverené ako náleží: svojich očú nebudem tak ostríhať, ako kniežacie dieťa!“
Toto sa dialo v najzadnejšom krídle kontyny arkonskej, medzitým čo hodovné dvorany v
         popredí budovy ozývaly sa spevom, verejnými rečami, oslavovaním hrdinov a bohov pri
         nástrojoch hudobných. Len nakrátko pripomenieme, že s hodovaním týmto spojená bola nielen
         skvostnosť a nádhera života bohatých pánov mora Baltického, ale aj súboj duchovných síl a
         známostí. Rečníci, básnici vypravovatelia báječných dejov božstva slovanského sa tu
         shromaždili a vykladali zpamäti svojej poklady ducha a života národného. Čože potom povieme
         o ostatných sláviteľoch zážiniek v Arkone? Každý panský dom, každé prístrešie svätohradu
         tohoto hľadelo, aby sa Svantovít nenazlostil, veselie, radovánky, spevy, tance trvaly až do
         svitania. Tak sa slávily zážinky na Arkone, a tie z roku 1058, ktoré tu boly opísané,
         náležaly medzi najslávnejšie, aké kedy boly videné na polostrove Vítove.

--- KAPITOLA 5 ---

V. Lúčenie
Malá spoločnosť na Polvítove smutne končí slávnosti zážinkové. Jarmila sa lúči s
         dieťaťom svojím a Živoslavou. Matka sa odovzdala svojmu osudu, ale chvíľa rozchodu
         privolala nazpät celý žiaľ a celú trúchlivosť, aká kedy naplňovala jej srdce; vybozkávala
         Jarimilu, porosiac slzami útlu tváričku nevinného anjela. Daryč, nerozlučný priateľ
         nešťastnej kňahyne, už po tretí raz vošiel do chyže, aby ešte vzal poslednú batožinu, čo
         mal zaniesť do prístavu. Chvíle blaho-trudné, žiaľno-milé sa krátily väčšmi a väčšmi.
„Čas rozlúčky nastal, musíme sa konečne rozísť,“ riekla po chvíli kňahyňa. Odhodlane a
         naposledy si utrela tvár slzami zmáčanú; siahla potom za ňadrá a vytiahla na zlatej
         retiazke visiaci zlatý peniaz s polovypuklou podobou Triglava. Pozrela na stranu, kde
         uprostred lipového venca čnely dve písmená. „Ach, osudné spojenie!“ riekla, hlboko
         vzdychajúc; „nešťastne vyčnievate tu vo venci jednom spojené, a tí, ktorých predstavujete,
         ako ďaleko stoja, žijú od seba vzdialení!“ A obrátiac sa k Jarmile, ihrajúcej sa po chyži,
         povýšeným, nadšeným hlasom hovorila: „Klenot tento nosila som s rozkošou sladkou a
         potešením vždy novým v šťastí svojom na srdci, v pokojnej hrudi; tento poklad ochladzoval
         ohne mojich strastí a nerestí v dlhom nešťastí, tešil neskončeným žiaľom zachvátenú,
         posilňoval, keď ma všetky sily opúšťaly, zadržal sto ráz rozbehnutý krok do hlbín morských,
         zastavil sto ráz dýku, ktorou som chcela ukončiť trápenie priateľa svojho, tento čarovný
         poklad ducha, srdca, žitia svojho, tebe, dcéra milá, odovzdávam, nosže na srdci pokojnom,
         čo som ja nosievala na búrkou hádzanom. Triglav nech ti je ochranou, potechou v žiali,
         pomocou v ťažkých žitia zmätkoch. Ty však, Živoslava verná, pomáhaj pilne a svedomite
         dieťaťu môjmu ostríhať tento poklad. On bude iste šťastným znamením žijúcich, kde zostal s
         rodinou našou nešťastnou súcit v národe a na šírom ďalekom svete: moje dieťa sa soznámi s
         Triglavom mojím o zážinkách arkonských a nečakaná pomoc bude sprievodcom známosti tejto!
         Túto vieru držím pevne v srdci svojom s celým národom naším.“
Kňahyni zažiarily oči čarovným svetlom, na tvár slietla vyššia akási útecha, slávnostná
         chvíľa prenikla útroby všetkých. Dieťa bozkávalo ruky materi, kňahyňa pripäla retiazku na
         perlovú šnúrku na hrdielku dieťaťa sa skvejúcu a vpustila za ňadrá peniaz Triglavov.
         Jarmila sa tešila detinskou radosťou a rozopnúc rubášik, omakávala bielou rukou milý darček
         matkin; obzerala a bozkávala zlatý peniaz. Kňahyni sa bolo ťažko lúčiť so Živoslavou,
         nastávajúcou matkou milovaného dieťaťa, vernou spoločnicou strastí. Hovoriť nemohla; len
         kŕčovite tisla jej ruku na svoje srdce.
„Ó, povedzte, povedzte, kňahyňa drahá, čo na srdci svojom máte. Vidím, cítim, tuším,
         chcete mi niečo povedať!“ osmeľovala paniu svoju Živoslava.
Kňahyňa pozrela na ňu s nekonečnou žalosťou a láskou. Tisíc vecí mám na mysli a zasa
         nič, nič, nič neviem, nechcem — nemôžem povedať. Čo ti povedať naposledy? Nič už nemám
         povedať,“ hovorila nesúvisle, neodhodlane. Živoslava sa už hotovila, pobozkajúc po
         vtedajšom zvyku panovnicu na kraj šiat.
Kňahyňa vypukla v plač a bolestné vzlykanie: „Ty ho uvidíš,“ riekla. „Ó, ty uvidíš azda
         Gottšalka! Keby som mohla byť na tvojom mieste!“
Nemé objatie a hlasné vzlykanie svedčilo o pohnutí oboch; knahyňa sklonila hlavu na
         prsia Živoslavy.“
„Rozkážete kňahyňa, aby som vo vašom mene prehovorila s kniežaťom?“ pýtala sa
         dobromyseľne Živoslava, hoci ako vieme, nenávidela knieža.
Žalostne pozerala kňahyňa na Živoslavu a v hlbokom zamyslení usmiala sa chladne, potom
         iba pokrútila záporne hlavou a šeptala slziac: „Nie.“ Ešte jedno objatie a chyža na
         Polvítove zostala prázdna. — — —
Tri pútnice idú návrším Vítova dolu k prístavu, kde život bujarý, veselý, živý svedčil,
         že nikto tam nenesie v ranenom srdci žiaľov, podobných žiaľom kňahyne bodrickej. Veselosť
         sedí na všetkých tvárach. Vagirská loď v popredí prístavu kolíše sa na morských vlnách,
         plachty sa rozvinujú, zástavy veselo plieskajú v čistom vzduchu; trubač korábu svoláva
         plaveckú chasu. Pri vchode na lodi stojí mladý žrec s korábnikom vagirským v dôvernom
         rozhovore, známy to nám Kotinič; ten zaplatil prievoz a odovzdal ešte ťažkú truhlicu k
         nákladu Živoslavy a Jarmily náležiacu. Kňahyňa so Živoslavou a dievčaťom pristúpily ku
         vchodu na loď. Kotinič riekol ešte sopár slov a stisnúc pravicu korábnikovi, rozlúčil sa s
         ním. Živoslava s Jarmilou vkročila na loď, piesne zahučaly a trúba zajačala, kotvy vytiahli
         z hlbín morských a príhodný vietor z končín ránskych odnášal loď, ako labuť po jazere sa
         preháňajúcu.
Jarmila kráčala s tajomníkom arkonským hore návrším k Polvítovu a loď vagirská sa stráca
         očiam vo vodnej diaľke.

--- KAPITOLA 6 ---

VI. Cudzinci v Lenčíne
V najbližšom susedstve mohutnej Germánie, na nížinách Polabských, neďaleko od valnej
         Labe, rozložený je Lenčín, mesto a hrad kniežací, stolica nového v týchto stranách života
         kresťanského, sídlo dvora Gottšalkovho, brána do Slávie pobaltickej vedúca. Lenčín je tak,
         ako ho v čase povesti našej vidíme, dielo Gottšalkovo. Nádherné budovy, spôsobom
         slovanského staviteľstva stavané, a čo je nevídané v týchto krajoch: s chrámami, vežami na
         šír a diaľ sa blýskajúcimi a rozľahlé roviny obživujúcimi, oddeľovaly Lenčín od iných miest
         tohoto severozápadu slovanského. Uprostred mesta na výšine rozložený bol hrad Gottšalkov,
         obohnaný múrmi a zákopami, za ktorými sa prestieralo široké predhradie. Vo vnútri množstvo
         nádherných siení, komnát a chodieb.
Práve v tom čase, keď sa na Arkone zážinky slávily, nachádzame skvelú družinu
         Gottšalkovu v predsieni, dĺžkou svojou a mnohými výklenkami okien vychýrenej; bola to
         hlavná dvorana, v ktorej sa čakávalo na kniežací výsluch a kde veselá družina kniežacia čas
         si krátila, posmievajúc sa pozostatkom národných mravov bodrických. Bol to čas prechodu,
         ktorý nemal zrelých vodcov, ktorí by mu porozumeli. Víťazi užívali iba práva, ktoré im
         šťastie dalo do rúk, neobzerajúc sa na základy života, ktoré i pri prechode jedného veku do
         druhého treba uctiť. Panstvo nového veku nachádzame v tejto dvorane. Aký to rozdiel medzi
         Lenčínom a Arkonou. Prvý pohľad maľuje nám nekonečný spor, ktorého podstatu tušiť sme mohli
         na zážinkách arkonských. Panstvo slovanské na Arkone a vojvodcovia, baróni a rytieri
         franko-dánsko-germánski v Lenčíne sú zástupcami týchto veľkých rozdielov v rúchu i
         srdciach, v slovách i mravoch. Neskvie sa tu kontuš a vysoká čiapka, nebelasie sa kabanka a
         nevisí mentieka so širokých ramien slovanských. Vojvodcovia s dlhými rovnými kordmi, s
         klobúkmi operenými, v rytierskom odení starých Germánov s vyloženými čipkami košieľ cez
         krátke kabátce, s vysokými čižmami a ostrohami prechádzajú sa po dĺžke dvorany; hrdosť na
         tvárach osvedčuje skromným, tam prítomným Slovanom, že oni sú víťazi v poslednej vojne za
         Pienou.
Videli sme žiaľ nad onou neresťou národnou; tu sa nám zjavuje radosť a sebavedomie nad
         víťazstvom, ako to už býva na svete, že radosť jedných býva vykúpená žiaľom a zármutkom
         iných. Dáni a Sasi, preslávení v zápieňanských výpravách, chovajú sa v Lenčíne panovite;
         knieža nedrží na uzde neskromnosť surových víťazov, tým menej zaskakuje im na cestách
         osobnej cti a vládychtivosti, opustený od starých Bodricov, múdrych županov, chýrnych
         starešinov, vidí sa byť nútený obkrúžiť sa novými priateľmi. Títo mali zlaté časy na
         kniežacom dvore v Lenčíne.
Ovocie nerestných vojen za Pienou vždy hojnejšie padalo do lona nešťastného národa;
         Gottšalk sa práve vrátil zo svojich ciest po krajoch bodrických a svolal radu krajinskú.
         Bodrici sa zo všetkých strán hrnuli do Lenčína. Zčiastky, aby sa okriali na slnci milosti a
         prítomnosti kniežacej, zčiastky, aby rozličné svoje záujmy zastúpili osobne u Gottšalka
         podľa starodávnych obyčají. Sú teda v zámockej dvorane (z ktorej viedly dvere do komnaty
         Plusovej, kniežacieho švagra a popredného vojvodcu a radcu, čo uvádzal ku kniežaťu tých,
         ktorým bolo povolené vstúpiť pred knieža) znatní, mešťania i sedliaci bodrickí, každý stav
         vo zvláštnej skupine. Družina Gottšalkova úprimne nenávidela toto osobné zastupovanie
         svojich vecí u dvora; ona najradšej len sama držala knieža vo svojich rukách. Preto tiež
         vedela odstraňovať Bodricov od kniežaťa. Tak bolo i dnes; nie aby boli riekli hlásiacim sa
         o výsluch, že dnes je zaujaté knieža vecami krajinskými, ale nechali na posmech stáť ľud i
         znatných vo dvorane, nemajúc vôbec v úmysle pustiť ich pred knieža. Každý novovchádzajúci
         do dvorany je predmetom výsmechu a žartov dánskych a saských dobrodruhov. Cudzincov uvádza
         však nádvorník kniežací bez otáľania do komnaty Plusovej, odkiaľ sa potom dostávajú ku
         kniežaťu.
V okrúhlom výklenku jedného okna stálo viac županov — deričovský, motycký a kučinský —
         hovoriacich z dlhej chvíle o ľahostajných veciach alebo pozerajúcich, ako si franckí a
         saskí dvorani Gottšalkovi robia smiechy z príchodzích Bodricov. Ich oči obracaly sa
         chvíľami potmehúdsky po roztopašných nezbedníkoch. Pozdĺž výklenku sedelo pri stene na
         dlhej dubovej lavici niekoľko sedliakov bodrických. V tretej skupine boli mešťania lubickí;
         na druhom konci dvorany v inom výklenku okna stáli mešťania zo Zvánov, oproti ním mešťania
         illovskí, v najzadnejšom kúte Lubovania s Roztočanmi živo sa shovárali. Na tvárach všetkých
         odrážala sa mrzutosť a nespokojnosť.
Tieto poriadky znepáčily sa konečne Bodričanom; dobre videli, ako nádvorník púšťa
         Frankov a Sasov hneď ku Plusovi, kým najznamenitejších Bodricov ponúka, aby si sadli a
         čakali, z čoho potom rozpustilá družina mala úprimnú radosť. Mnohý nemohol zniesť takúto
         urážku na domácom hrade a s hnevom v tvári opúšťal dvoranu. Vtom však nádvorník kniežací
         trafil na svojho.
„Čože ma je po vašich nádvorníkoch, prídverníkoch a komorníkoch,“ ozval sa pri dverách
         chlapský, mocný hlas akéhosi starého šľachtica bodrického, ktorého chcel nádvorník odpraviť
         bez vyslyšania, podobne ako ostatných. Všetko na ňom ukazovalo znatného Bodrica. Hlava, hoc
         trochu naklonená dopredu, niesla sa hrdo na mohutnej šiji; brada krátko strihaná a fúzy pod
         orličím nosom dodávaly mu mužného a sebavedomého výzoru, odlišujúc ho zároveň od všetkých
         ostatných, čo boli prítomní vo dvorane. Pri slovách, ktoré sme počuli, narovnal násilne
         hlavu, takže sa zdala prevažovať nazad ostatné telo.
„Musím byť s kniežaťom.“
Traja baróni, práve okolo neho komnatou veľkými krokmi kráčajúci, sa nahlas rozosmiali:
         „To je iste nejaký bodrický pohan,“ poznamenal jeden z nich.
„A bezpochyby nejaký znatný; len pozri na tú krivú šabľu, na ten kontuš tigrom
         prámovaný!“ dokladal posmešne druhý, štrngajúc ostrohami a šramotiac kordom o podlahu.
„Počkajte len,“ vraví tretí, „ako mu odsekne nádvorník! Ten nerobí žarty s takýmito
         nezdvorilcami, barbarmi. Ó, aký sme my nekonečne zdvorilejší, vzdelanejší národ!“
Nádvorník, vidiac, že sa starý pán azda z nevedomosti rovno do Plusovej komnaty berie,
         zastúpil mu vľúdne síce, ale rozhodne cestu: „Prosím úctivo, nech si ráči pán sadnúť, tu
         hľa, alebo hoci tam k pánom županom, jeho jasnosť nemôže teraz prijať nikoho; zasadá v rade
         krajinskej! Prosím — prosím sadnúť si!“ podával mu stolicu.
Starec, asi šesťdesiatročný, sklonil hlavu, ako by chcel lepšie vyrozumieť, čo si žiada.
         Keď zvedel, o čo ide, zasa hlavu narovnal, veliké, krvou podbehnuté oči uprel do úlisného
         nádvorníka a potlačujúc utajený hnev, opýtal sa ho vľúdne:
„Ale či sa mi to sníva, či nie? Či som v Lenčíne?“
„Pravdaže, pane, v Lenčíne, na dvore kniežacom,“ odpovedal s utajeným posmechom
         nádvorník.
„Naše knieža je Gočalko, či nie?“
„Nie, nijaký Gočalko, knieža bodrický Gottšalk má tu svoj dvor najjasnejší,
         najslávnejší,“ hovoril s viditeľnou horkosťou nádvorník.
„Eh, Gottšalk, alebo Gočalko, všetko jedno, tamten pre vaše, tento pre naše ústa,“
         odsekol znatný Bodric. Potupne zagánil na nádvorníka a prerážal si cestu ku dverám
         Plusovým, hľadiac si fúzy a reptajúc vzdorne: „Toto sú tie premeny! To mi je pekná novota!
         Nemôžeš, keď je potreba, ku kniežaťu vojsť pre slezbu cudziu. No, však sa mu nahľadím do
         fúzov, kto mi bude cestu ku kniežaťu zamedzovať!“ Dostal sa ku dverám Plusovým, otvoril ich
         a zavrel s hrmotom za sebou; všetci hľadeli jeden na druhého. Nádvorník hroziac päsťou,
         vravel:
„No nech — tým väčšia bude jeho hanba, keď ho Pluso vyhodí.“ Ostatní cudzí posmeškári
         skutočne čakali, že sa dvere čoskoro otvoria. Tváre vo dvorane sa vyjasnily a medzi
         mešťanmi i znatnými strhol sa nepokojný šumot. Ako keď nad krajom, pokrytým hustými mrakmi,
         ktoré deň v noc premeniť hrozia, naraz v mieste, kde by si to najmenej čakal, slnko
         nádherne vyskočí a celé okolie skvele ožiari. Lež ako tu, tak i tam, vo dvorane hradnej
         lenčínskej, nie všetky kúty ľudských sŕdc sa vyjasnily; sedliaci na dlhej dubovej lavici
         sediaci nezdali sa mať city, ktoré sa v županoch a mešťanoch po smelom čine znatného
         Bodrica pohly. Oni sa hanbili, hlavy svoje dohromady skladali, potajme si čosi šeptali,
         bojazlivo vyjasnené tváre znatných a mešťanov skúmajúc. Mala táto udalosť mnoho podobného
         so stádom oviec, ktoré práve pod holým nebom stoja, keď zrazu hrom zarachotí nad nimi; tu i
         ovečky razom sa shrnú hlavami svojimi dohromady, s hrôzou čakajúc, čo sa ďalej diať bude.
Z Plusovej komnaty neozval sa hlások. Len pevný krok znatného Bodrica prerážal ticho
         dvorany. Očakávané vyhodenie z komnaty Plusovej dalo na seba čakať. To bola mravná porážka
         samopašnej družiny Gottšalkovej.
Znatný Bodric skutočne predrel sa až do siene kniežacej; nenašiel v prázdnej komnate
         nijakého odporu.
„Pluso, nádvorníci! Čo to za poriadok?“ skríkol sám Gottšalk, sediaci v rade s pánmi,
         biskupmi a poprednými zo znate bodrickej, vidiac ako znatný Bodric so všetkými odznakmi,
         ktoré nerád videl na svojom dvore, vstupuje do krajinskej rady. Rárožský biskup Ján,
         velebná, vysoká postava s plešivou hlavou, zdvihol hlas, merajúc ostro smelca: „Aká to
         opovážlivosť, ako mohol tento pán vstúpiť do radnej siene?“
„Ba tá nezdvorilosť len pohana hodná!“ dodával sused jeho, biskup stargradský, ktorého
         Gottšalk nedávno odprevadil medzi Vagrov.
„Rozkáž, najjasnejšie knieža, nech vyplním ja povinnosť, ktorú švagor a jeho nádvorník
         zanedbali,“ lapajúc sa meča zvolal Skiold, hlavný vodca dánskej výpravy za Pienou, a hľadel
         tázavými zrakmi na knieža.
„No len vy, cudzí páni, dovoľte kniežaťu samotnému vybaviť vec; vaše dánsko-nemecké
         zvyky a obyčaje si nechajte pre seba. My sme takto chodievali kedysi k našim kniežatám. Až
         sa knieža Gočalko rozhľadí, uverí, že pravdu hovorím, ako som vždy hovorieval. Hlas
         cudzincov vo veciach národa je vždy hlas sipľavý a zachrípnutý. Nenazdávajte sa, že som ja
         Bodric od včerajška, ako mnohí z vás; ja som Onogradovi oči zatláčal, ja som rástol s tými
         hrdinami, ktorí Gočalka-mládenčeka a sirotu na kopijach posadili na prestol bodrický; ja
         som pomstil smrť otca jeho Pribigneva, ktorého Sasíci zavraždili, a prisahám, vy mi
         nezabránite, aby som hovoril sám a sám so svojím kniežaťom! Nepotrebujem vášho
         prostredníctva — vy by ste všetci zlí tlmočníci boli medzi nami. Gočalko je Bodric a ja
         tiež: dobre si porozumieme, Nemci, bez vášho tlmočenia!“
Nepretržitým prúdom tiekly tieto slová z úst starca, zanieteného spomienkami, bez ohľadu
         na osoby, proti ktorým navidomoči svedčily; postava jeho nadobúdala čoraz väčšej veleby;
         všetko, čo hovoril, z hlbín duše pochádzalo a samým životom dýchalo. Nik z prítomných pánov
         sa neopovážil zamiešať mu do reči, ktorá všetko ako prúd uchvacovala. Knieža samo, čím viac
         počulo, tým väčšmi na duši i tele tŕplo; úžas, tajný strach sa ho zmocňoval. Pripomínané
         osoby a dôležitosti veľmi sa dotýkaly srdca a pamäti jeho. Gočalkova vysoká, štíhla,
         strunistá postava zdvihla sa razom so stolice kniežacej. Pokynúc rukou znatnému Bodricovi,
         zval ho do susednej komnaty.
Tu sa postavilo knieža proti znatnému Bodricovi v celej svojej dôstojnosti, ktorú ešte
         zvyšovala osobná Gottšalkova vznešenosť a junácka krása. Mečislavovec tento zdedil po
         dedovi svojom výšku postavy a strunitosť svalov tela, po matke zasa, princeznej to dánskej,
         vysoké čelo a čierne ako žúžoľ oči, ktoré sa z hustých obŕv hrdým ohňom sebavedomej
         hodnosti blýskaly. Okrúhle líca dodávaly mu naproti tomu zvláštnej krásy a milého výzoru.
         Tak tu stál prísne a dôstojne, starca ostrými zrakmi merajúc, takže tomuto akási tesklivosť
         srdce zaujímať začala.
„Hovor, Rozmocký! Čo ťa vedie ku mne? Čože ťa pohlo ku kroku, ktorým si prevrátil všetky
         na dvore mojom prijaté zvyky? Vyslov sa nakrátko; na hlave mojej ležia nesmierne starosti a
         mnohé veci čakajú na mňa!“
Pokiaľ delila oboch tichosť, cítil Rozmocký, že stojí pred vznešeným panovníkom svojím a
         čo cez myseľ jeho v tej chvíli letelo, bolo akési vedomie podrobenosti; náhle však ústa
         otvoril Gottšalk a známy hlas predral sa k ušiam dávneho známeho, tu sa zobudila aj v
         starom Bodricovi stará hrdosť; na jedno slovo kniežaťa sto slov mu lietalo po mysli, ako
         keď voda v kotle vrieť začína: ledva bublinka sa vznesie na povrch, už celý kotol šumotí a
         vrie a vedro vody vzbúreným morom sa zdá byť. Rozmocký sa narovnal a pevným hlasom
         odpovedal:
„Jasné knieža! I mňa vedú k tebe veľmi mnohé veci, národné, ale akiste aj to sú národné
         veci, čo tam; v predsieni hrdzavejú k radostnému posmechu Dánov a Frankov a k hanebnému
         poníženiu tvojho národa!“
Gottšalk zbledol a triasol sa na celom tele. „Ty si mi prišiel robiť výčitky?“ spýtal
         sa, hľadiac na Rozmockého hasnúcou žiarou oka svojho.
„Odstav, knieža, od pŕs drahej matky zeme tieto roty vlastiškodných, blahožerných,
         mierokazných cudzincov! Prosím ťa v mene Bodricov, kvíliacich po hradoch svojich v cudzine,
         na ktorých prestole sedíš, prosím ťa, zažeň od seba cudzincov!“ odhodlane a smelo vyriekol
         Rozmocký názor národa svojho i svoj a meral krivými očami knieža.
Gottšalk sa síce trochu upokojil a spamätal, po chvíli pýtal sa však s tvárou
         zamračenou: „Rozmocký, ty si ešte pohan?“
„Ja som bol s tebou, knieža, pohanom,“ odvetil chladne Rozmocký; nezabudol si azda ešte,
         čo som robil v službe vlasti pre teba a bohov nám obom vlastných; v tejto chvíli stojí pred
         tebou možno lepší kresťan, ako si sám. Odpusť, knieža, hovorím „možno lepší“, lebo nazdávam
         sa, že ty svoje kresťanstvo nevieš spojiť s láskou k národu. Ak je tak, nájdeš vo mne
         naozaj lepšieho kresťana, ako si sám: lebo ja pri svojom kresťanstve nevyšklbúvam zo srdca
         svojho národ a zem svätú. Táto mať naša drahá, zem Bodricov, ma k tebe posiela: naše župy,
         hrady, mestá, dediny kričia úpenlivo, volajú krikom nebo prerážajúcim k prestolu tvojmu:
         odstav od pŕs matky tie krvilačné pijavice!“
„Ty a kresťan? Zatajené pohanstvo hovorí z teba, keď opakuješ slová nenapraviteľných
         pohanov!“ odpovedal chladne Gottšalk.
„Zem táto,“ chytro prebral reč Rozmocký, „široká a ľud na nej, Izrael i pohania, Kristom
         Ježišom, pánom naším vykúpení sú krvou baránkovou; a čo s vlasťou našou bodrickou, s
         pohanmi mena slovanského urobili tvoji mnísi a biskupi? Slobodný ľud, k všetkému dobrému
         naklonený — stal sa podlým otrokom, bohatý žobrákom, nevinne veselý ohavným cudzoložníkom!
         Či je to vaše kresťanstvo, Nemci, Frankovia, Dáni, počuť rinčiace reťaze otroctva, počuť
         krik biednych; vidieť ľud kedysi kvitnúci — teraz v handrách odený, vidieť vlasť svoju v
         rukách samozvancov a dobrodruhov? Odpovedaj, knieža — keď pochybuješ o mojom kresťanstve!“
Rozmocký ako apoštol stál tu pred ustrnutým kniežaťom, ktoré sa dlho nemohlo spamätať a
         nevedelo dať odpoveď na pravdivé líčenie starcovo.
„Len pohanskí Bodrici, nespokojní s novotami mojimi, ktoré predsa uznáš za potrebné,
         vidia tak kalne zem bodrickú a ty ich slová prednášaš, lebo oni sami utekajú odo mňa! Pozri
         na väčšinu znati; skúmaj stav „desiatlikov“, pozri na kvitnúce mestá, či sa kedy mali
         lepšie Bodrici?“
„Pravda,“ poznamenal Rozmocký, „sluhovia tvoji a biskupi, drábi a krčmári vaši majú sa
         lepšie, znať zasa väčšinou opičí sa za tvojím dvorom a mrhá na márne rozkoše majetky
         otcovské; naoko sa zdá byť v najväčšom kvete jej gazdovstvo. Pozri však bližšie a nájdeš,
         že horšie stoja veci od jej krstu ako do krstu. Tam teda vedie kresťanstvo, že najzdravší
         národ sa stáva bohapustým, telesným? Nazdávaš sa, že znať prijíma krst a ľud mu odporuje?
         Biskupi z „podajníc“, „biskupíc“, „desiatkov“, „kláštorníc“, a ako sa ešte volajú tie mená
         útlakov a daní tvojich apoštolov kresťanstva, vozia sa v šestorke po mestách a hradoch, a
         slovo božie im je cudzie a neznáme. Kedy, kde, ktorý tvoj biskup cestoval medzi národom a
         vykladal ľudu veľké divy božie? Títo a takí, hľa, sú pastieri, ktorým sa sveruje stádo ľudu
         slovanského. Týchto pastierov, strihajúcich iba stádo svoje, ty knieža kresťanské, mečom
         svojím zakrývaš, štítiš, chrániš — a tak ich vinu spolu na seba uvaľuješ! Ha! Bože
         trojjediný! Tam vojny vedia tvoji biskupi rozpaľovať, bratov huckať, v radách zemských
         zasadať, jazdiť, hrať, drevcia lámať, ale Krista ukrižovaného kázať sa im nechce. Ľud však
         pri tom všetkom — má krst prijímať! Áno, znať prijíma krst, vravíš, a dobre sa má; dobre sa
         má, preto prijíma krst, aby touto cestou mohla lepšie hýriť a majetky mrhať. Ľud však
         neprijíma krst, lebo mu ho nezvestujú tí tvoji apoštoli, ale sdierajú s neho podajnice,
         desiatky. A proti takémuto krstu sa musí spierať Bodric, na iné, blaženejšie časy
         zvyknutý.“
Gottšalk sa hlboko zamyslel. Pomer jeho k Rozmockému ako kniežaťa k poddanému v tú
         chvíľu mizol a ostrosť tratil.
„Či sú nie spokojní Bodrici s pomermi krajiny našej k susedom? Či sú nie spokojní s
         naším víťazstvom za Pienou? Kedy bola taká mocná krajina Bodricov, ako práve teraz?“
„Že Dáni a Sasi odrali Luticov, poplienili Ránu, olúpili Arkonu, ktorá všetkým Slovanom
         slúžievala v časoch plných nebezpečenstva, to všetko sa má páčiť Slovanom bodrickým? Že sa
         snemy nekonajú, že vladykovia, kmeťovia, starešinovia žúp, hradov, miest, dedín našich sa
         potupujú, kontyny národné váľajú alebo zavierajú, bohoslužba starobylá prevracia bez
         vyučovania novej viery rozkošných náuk, že sa nám susedné kmene, kresťanskí Česi a Poľani
         tak ako pohanskí Ráni, Pomorani a iní, smejú a nás preklínajú? To sa má páčiť Bodricom,
         keď…“
„Dosť, človeče,“ duplo nohou knieža a kričalo na Rozmockého; „nemysli si, že je
         nevyvážiteľná moja trpezlivosť, ani sa nenazdávaj, že stojíš na nejakej krikom a
         neporiadkom povestnej národnej schôdzke bodrickej! A arkonskú pokladnicu najmenej
         pripomínaj! Je nad všetku pochybnosť dokázané, že tam je sídlo pohanského búrenia, tá
         pokladnica je satanova proti Kristu!“
„A predsa tak výborne pomáhala vždy proti tyranstvu cudzích nájazdníkov. Či je vari
         celkom nemožné uviesť do Bodríc službu božiu kresťanskú bez toho vraždenia seba samých? Bez
         toho besnenia na vlastných vnútornostiach? Knieža jasné, pozri tam na kvitnúce mohutné
         Čechy, na jasného Bretislava; ztade prichádzam a viem z vlastnej skúsenosti a pohľadu,
         ktorou cestou bratia českí sa so zápalom krstili po tisícoch a tisícoch rodín v prúdoch
         Vltavy a Labe! Videl som život český pod zástavami Bretislavovými, videl som život po
         mestách a uliciach zlatej Prahy, viem, ako tam učitelia národa prinášali kresťanstvo. Ó,
         knieža moje, tam sa s desiatkami, biskupicami, podajnicami nepočínal krst, tam prv
         zvestované boly veľké divy božie! — Knieža, — od Frankov, Sasov, Dánov kresťanstvo
         neprijímaj! Knieža, — odstav od pŕs matky Slávie bodrickej vlastimorných cudzincov!“
Gottšalk nemohol odolať čarovnému prúdu, ktorý sa vždy s novou čerstvosťou valil z
         výmluvných úst a zapáleného srdca Rozmockého; zahľadel sa v jednu stranu komnaty a dumal
         hlbšie ako dosiaľ o veciach, ktoré mu odporca pripomínal. Jeho srdce bolo ako vosk
         roztápajúci sa a znovu tuhnúci, ako slová Rozmockého hneď prenikavo, hneď mĺkvo na myseľ
         jeho účinkovaly. Poznal dobre starý Bodric povahu kniežaťa, umienil si teda aspoň
         nepopustiť skôr, kým by nedosiahol nejakého určitejšieho sľubu pre verejnú správu. Začal
         teda znovu, pristúpiac k zamyslenému kniežaťu:
„Ver, mi, knieža jasné, že všetky kraje slovanské odsudzujú jednými ústami tvoje násilné
         novotárenie, štvanie bratov oproti bratom. Aké to veľké nešťastie pre nás všetkých, že si
         rozvadil Dolencov a Ratarov s Luticmi a Ránmi! Pozri len na smelé výčiny cudzincov v zemi a
         na dvore svojom, to je všetko plod onoho oslabenia síl národných!“
„Môj milý Rozmocký, ako obstojí tvoje kresťanstvo, keď samopašné, zbujnelé pohanstvo
         zmocnie a Dolenci a Ratari spojení s Črezpieňanmi a Ránmi nielen že mocne zastavia priechod
         evanjeliu na východ, ale spojení vytisnú iste zasa za Labe jeho slabé začiatky! Zoslabil
         som vojnou len silu pohanov!“ Tak Gottšalk uvažoval, hovoriac potichu s Rozmockým.
„Považujem to za opustenie rodnej krvi, za vraždenie domácich, za opovrhovanie dietkami
         svojimi, lebo evanjelium nežiada od národov, aby sa odcudzily sebe samým, ale so všetkým,
         ako sú, prišly k nemu a znovu sa v ňom zrodily.“ — Tu však Gottšalkovo dotknuté svedomie
         ináč bralo slová tieto a knieža, pretrhnúc reč Roztockého, s nekonečnou ľútosťou vravelo:
„Krv rodnú, vraždenie domácich, opovrhovanie dietkami mi pripomínaš, Rozmocký? Si
         nemilosrdný proti mne, prišiel si otvárať rany srdca môjho, ktoré dĺžkou času začínaly
         celieť. Chceš mi robiť trpké výčitky za vyhnanú ženu a opovrhnuté dieťa!“ A položiac tvár,
         prestrašenú vnútornou hrôzou, do oboch dlaní, zatisol oči svoje, aby nevidel, ako mu v
         mysli vyvstával obraz hrozného anjela-pomstiteľa. Sám Rozmocký, prekvapený a prestrašený,
         zostal stáť, nemôžuc hneď nájsť slova na zapudenie tohto podozrenia. Keď ústa chcel
         otvoriť, sopäl Gottšalk ruky pred ním a začal ako krotké dieťa prosiť: „Ó, Rozmocký, keď si
         už preto prišiel, povedz mi aspoň, dopovedz všetko razom. A niečo o Jarmile, o dieťati
         milenom; ó, povedz niečo o oboch a netaj ničoho! Azda sa mnohé zlo napraví! Kde ste všetci,
         vy starí priatelia moji? Kde si, Jarmila, Jarmila?“
Rozmocký sa už ľakal o knieža, kropaje potu vysedaly na čelo jeho; videl peknú tvár
         Gottšalkovu na smrť bledú a krásne ťahy zmenené. Bodričan nevedel ničoho o kňahyni Jarmile
         a dieťati Gottšalkovom. Pretrhol hrozné mlčanie a dobromyseľne sa túlil ku kniežaťu.
„Nie, knieža, mýliš sa; neprišiel som rodinné tvoje veci vynášať a výčitky robiť tvojej
         mladosti, ktorá do času tvojho pohanstva padá, keď si nemohol znať zákona a svedectiev
         prorockých, nie, ver mi, s tým úmyslom som neprekročil prah hradu tvojho, prišiel som
         jedine vystríhať ťa pred nebezpečenstvom, do ktorého ťa tvoji noví priatelia zavádzajú;
         prítomnosť, v ktorej stoná národ, chcel som ti postaviť pred oči a upozorniť ťa, ako
         cudzinci ľudu nášmu nerozumejú, ani že bez páchania vrážd nemôžu zapáliť sviecu k nohám
         našim, uviesť vo známosť pohanom zákon a svedectvá, ktoré svedčia o príchode Ukrižovaného!
         Ó, pomysli, knieža, ako neradno je spasiteľnú vieru poškvrňovať vraždou národa, ktorý má
         byť získaný Kristu a zachránený pred časným i večným zahynutím.“
Gottšalk stál smutný a naslúchajúc Rozmockého rečiam, odpovedal, zo zamyslenosti svojej
         ledva sa na chvíľočku vytrhnúc: „Chcem, milý Rozmocký, i o týchto veciach rozmýšľať, ale
         zdá sa, že sa vyhýbaš mojej otázke, na ktorej predsa veľmi záleží môjmu srdcu! Rozmocký,
         býval si mojím priateľom i dôverníkom Jarmiliným, viaže ťa bližšie priateľstvo k
         Onodragovcom: musíš niečo vedieť o Jarmile, o prvej láske, prvej nešťastnej žene mojej, o
         dieťati mojom milom! V tvojom rodinnom háji, či sa pamätáš, Rozmocký, na tie blažené
         chvíle, akí sme tam kedysi boli šťastní!?“
Rozmocký si utrel slzy, ktoré zrosily veľké oči jeho. Knieža sa rozplývalo v sladkých
         spomienkach na zašlé veky. Tak stáli obaja proti sebe, každý v inú ríšu spomienok, v iný
         kraj myslenia zanesený. Rozmocký si trel rukou čelo, ako by chcel pomôcť pamäti v
         privolávaní rozličných spomienok; i začal rozprávať kniežaťu, ako na hlučných výpravách
         Bretislavových v Čechách v spojení s povesťami o dejoch Bodricov prichádzavala často reč i
         o Gottšalkovi a Jarmile, ako sa na sedaniach i pri turnajoch spomínalo jej nešťastie a ako
         pevci jej lásku a vernosť, krásu a utrpenie ospevovali. „Povesť tak chcela, že za tebou
         išla do Dánska, ty však zamilujúc sa, do princeznej dánskej, zavrhol si ju i s dieťaťom! To
         je všetko,“ končil rozprávanie svoje Rozmocký, „čo viem ja o osudoch Jarmily; ale, knieža
         moje, vyhoď trápne svoje myšlienky z mysle, bludov mladosti svojej už nenapravíš; svätý
         sväzok manželský viaže ťa mocne k princeznej dánskej, tvojej manželke, a dvom synom z tohto
         spojenia. Lež obráť celý zreteľ svoj k tým veciam dôležitým, ktoré sa dajú napraviť.
         Odstráň cudzincov z Lenčína a celej bodrickej krajiny, svolaj národnú schôdzku, slyš
         stonanie ľudu svojho, naprav všetky chyby proti bratom našim za Pienou a na Ráne spáchané,
         nestrácaj s očú ani Pomoranov na východe, Sorabov“ — — —
Rozmocký chcel sa pustiť do ďalšieho rozoberania svojej výzvy, ale prekazila mu to
         neočakávaná udalosť. Naši besedníci nespozorovali, že dve malé, blýskavočierne oči v
         bucľatej tvári ukázaly sa v otvorených dverách a staly sa svedkom konca rozhovoru. Práve
         keď Gottšalk ako krotký baránok pozorne a ticho poslúchal Rozmockého a zdal sa byť zaujatý
         jeho príkladmi, vrhol sa Skiold do komnaty a posmešne napodobňujúc posunky a hlas starého
         Bodrica, pokračoval:
„Áno, — nestrácaj s očú ani Volyň, pozoruj Poľsko, hľaď až tam na Kyjov! He, či nie tak?
         Nechceli by ste, páni Bodrici, všetky kraje slovanské shlobiť do jednej modly Svantovíta
         arkonskébo? Nežiadali by ste si po Labe k Prahe, dolu Dunajom do Bulharska ísť na výboje,
         doma pohltiť Dána, Franka, Sasa a svetu splodiť slovanského Attilu! Haha! junáci bodrickí,
         ste mi vy za múdrych chlapíkov!“
A obrátiac sa ku kniežaťu, sklonil pokorne svoju hlavu až po kolená, potom viac
         rozkazujúcim ako prosebným hlasom ho upomínal: „Tvoja jasnosť nech pretrhne nemilé
         klebetenie toho tu pána znatného; mnohé, veľmi mnohé krajinské veci čakajú na tvoje
         potvrdenie.“
„Nie tak,“ zastarel sa v to Rozmocký, „ešte jedno predniesť musím. Mal som veľké
         mrzutosti a mnohé potýčky pri návrate svojom z cudziny, skončil som ich podľa starodávnych
         obyčají: vyhnal som nezvaných hostí z majetkov svojich, ale nerád by som bol, aby sa v
         Bodriciach takéto výstupky opätovaly; prosím jasnosť kniežaciu o zabezpečenie majetkov a
         práv mojich proti neurvalosti biskupskej a svojvoli divej luzy desiatlikov. Haj, od vekov
         nesie meno mojej rodiny a prináležiace zeme sú moje dedičstvo a vlastnosť moja
         neodškriepiteľná: akým teda právom biskupi siahajú po nej?“
„Oho! to azda pán Rozmocký?“ s posmešnou pretvárkou sa pýtal Skiold a obrátiac sa ku
         kniežaťu, dával mu na vedomie: „Neráčte, kniežacia jasnosť, starať sa o vec už skončenú,
         všetko, i vec pána Rozmockého za Travnou, je už do poriadku uvedené. Dnes, práve dnes je
         všetko svrhnuté. Ako hovorím, pán Rozmocký — všetko je skončené, môžete sa vrátiť do
         Lubice!“
Gottšalkovi sa hlava zakrútila, komnata sa mu zdala utekať ako loď na vlnách vetrom
         hnaná; šiel ako poslušný sluha do poradnej siene. Skiold sa posmešne uškľabil Rozmockému,
         vážne a útrpne hľadiacemu za Gottšalkom. Potom kráčal za nimi.
Radcovia koruny bodrickej vykonali najdôležitejšie úkony krajinskej správy bez kniežaťa
         a biskupi iba ponúkli potvrdiť všelijaké listiny Gottšalkovi, ktorý, žalujúc sa na bolenie
         hlavy, podpisoval osudné preňho a rodinu jeho listiny, rozkazy a plnomocenstvá.

--- KAPITOLA 7 ---

VII. Stará obyčaj
Schôdzka Rozmockého s kniežaťom rozniesla sa čoskoro po celom Lenčíne a odtiaľ po
         Bodriciach; jedni sa jej tešili, iní roztrubovali rozličné povesti a neprajné chýry, ako o
         Rozmockom tak i o národných žiadostiach. V spojení s touto udalosťou veľmi živo sa na
         všetkých stranách hovorilo o tom, že Gottšalk mieni svolať národnú schôdzku, z čoho veľká
         radosť a pohnutie mysle v národe vzniklo. Nadšenými spevmi vystavovali na odiv svoje
         oživené nádeje vo všetkých spoločnostiach a schôdzkach. Schôdzky u Bodricov tak tuho
         srástly s verejným životom, že ani len obec dosť malá bez nich nebývala; u nich sa všetko
         konalo na schôdzke a skrze schôdzku, všetko uprostred nej a celkom nič bez nej, čo sa
         dotýkalo verejného občianskeho života. Život i čas bol meraný od jednej schôdzky do druhej;
         národ určoval svoje osudy, vojnu i mier, opravu svojich správnych vecí i pomery
         medzinárodné iba na spoločnej schôdzke. Každý trh v meste alebo na hrade alebo pri
         posvätných hájoch bol súčasne väčšou-menšou schôdzkou, kde po práci alebo bohoslužbe
         schádzavali sa v kontyne na námestí alebo pod holým nebom v blízkosti posvätných hájov
         vladykovia, kmeťovia, starejší, znatní i ľud pospolitý a pretriasali spoločne verejné veci.
         Čas bezschôdzkový bol u Bodricov asi tým, čím bývala kedysi pre mestá i krajiny kliatba
         pápežská: osudne trúchlivá púšť života, verejný žiaľ, „neresť na všetkých prišla z hnevnej
         vôle urazených bohov“, ako si to pohania vysvetľovali.
Onen rozhovor Rozmockého s Gottšalkom vhodil do útrob kniežaťa hrozný nepokoj; hoc
         nedôveroval bodrickému šľachticovi, predsa mnohé jeho slovo znelo mu v pamäti, a preto
         umienil si popustiť vo všeličom tomu búrlivému duchu, ktorého náramnú činnosť dobre poznal
         z mladých rokov, nestrácal však z mysle svojho hlavného cieľa: vykoreňovať pohanstvo v ríši
         svojej a ak možno, i v susednej. Stará obyčaj národných schôdzok nezdala sa mu byť tak
         veľmi nebezpečná kresťanstvu; áno, rozmýšľaním prišiel na presvedčenie, že práve
         kresťanstvo sa dá schôdzkami národnými najpohodlnejšie rozšíriť, keď sa užije výrečných
         prostriedkov. Vladykovia, kmeťovia a starejší, obrátení raz, zanesú do odľahlých kútov
         náuky a náklonnosť ku krstu svätému a ľud nemôže dlho vzdorovať. Tak si myslel a schôdzku
         svolal do strediska kupeckého života, do Lubice. Sama rada jeho krajinská, z väčšieho dielu
         cudzinci, radila národnú schôdzku.
Rok 1058 sa chýlil ku koncu, nový rok nastával. Gottšalk myslel na vianočný dar a na
         Vianoce svolal schôdzku národnú do Lubice. Pozval k nej okrem Bodricov aj susedné kmene
         slovanské, najmä tie, ktoré ako Vietnici na Labe z väčšej časti už boly pokresťančené.
         Mienil tým zmierniť nepriaznivý súd o sebe, na ktorý ho Rozmocký upozornil. Ale ešte nebol
         hovoril o tajných úmysloch svojich so švagrom svojím Plusom a jeho radu nemohol obísť. Hoc
         usilovanie Skioldovo smerovalo k tomu, aby Plusa uviedol do podozrenia u kniežaťa: stretol
         sa v tejto veci vždy s odporom u kniežaťa, ktorý švagra svojho miloval a pre jeho vojenské
         ctnosti vysoko si vážil.
Pluso sa nesrovnával s násilnými prostriedkami, k akým biskupi stargradskí a najmä
         Skiold a jeho priatelia na dvore radili; preto mu bola veľmi vítaná udalosť Rozmockého s
         nádvorníkmi v dvorane hradnej onoho dňa.
O tejto udalosti síce knieža nezaviedlo reč s Plusom, akiste vyhýbajúc sa spomienke na
         pamätnú chvíľu, ktorá kniežaciemu švagrovi zapríčinila veľa mrzutostí. Lebo Skiold
         rozširoval na dvore podozrenie, ako by potajme držal s nespokojencami bodrickými a jeho
         zásluhou a dorozumením sa stalo, že i Rozmocký sa bol dostal ku kniežaťu, na ktorom od
         tejto chvíle pozorovali veľkú zmenu v smýšlaní a chovaní.
Jedného zimného dňa, keď tak dumal Gottšalk o milých svojich predsavzatiach, baviac sa
         pri kozube plamienkami hore šľahajúcimi a čakajúc na sľúbený príchod svojho švagra, prišiel
         tento s pošmúrnou tvárou a ledva mohol poklony a úctivosť kniežaciemu švagrovi svojmu
         preukázať, taký bol roztržitý a nehovorný. Sadli si proti sebe, sluha postavil stôl ku
         kozubu a položil naň akési paškrty, poháre a fľaše s dobrým rýnskym a českým vínom.
„Nože, milý hosť, pochutnaj si na týchto koláčoch, a toto tu je staré české, to tu dobré
         rýnske,“ ponúkalo knieža Plusa. Tento okúsil trochu z jedál a nápojov a hovoril iba o
         malicherných veciach. Knieža sa zdalo byť dobrej vôle, jedlo a pilo s chuťou. Ani jeden
         nezdal sa však mať veľa chuti do pretriasania verejných otázok. Pluso čakal na knieža, ono
         čakalo na švagra svojho.
„Nuž ale veď len azda takto nepresedíme celý večer,“ pretrhol mlčanie Pluso, „tak mnoho
         nám teraz tento čudný vek dáva na rozmýšľanie! Jedno by som predsa rád od teba samého
         zvedel, knieža: mnoho sa na dvore rozpráva o tom, že si dargunské dediny odovzdal v
         majetnosť biskupovi rárožskému. Čo je z toho pravda?“
„Dal som ich Jánovi,“ bola krátka odpoveď kniežaťa, ktoré ako sa zdalo, ľutovalo už, že
         nezačalo samo inú reč.
„Stargradský vraj dostal deričovské, motycké a kučínske?“
„Dostal,“ odpovedal ešte kratšie Gottšalk.
„Nezdá sa mi to, na môj veru nezdá, knieža,“ krútil hlavou Pluso; „čože zostane tebe,
         švagor, keď biskupom rozdáš? Dnes zajtra sa nám biskupi rozmnožia a my budeme môcť ísť do
         Lüneburgu za pátrov mníchov! Do čerta, načože sú biskupom toľké dediny?“
„Tu, hľa, to máme,“ odvetilo položartom knieža, „ani s tým sa môj švagor nesrovnáva.
         Čímže sa uspokojíš, keď s týmto nie? Mne musí ísť v tomto boji s pohanmi o utvrdenie cirkvi
         Kristovej v Bodriciach, ale ako ju utvrdíme, ak budú duchovné kniežatá zažiadané chleba
         vezdejšieho? Duchovná sláva kráľovstva božieho musí mať odblesk svoj aj v týchto zemských
         ríšach!“
„Dobre, dobre,“ podhodil sa na stolici Pluso; „ja len hovorím, daj si pozor, aby sa
         nezachcelo stargradskému a rárožskému biskupovi sosnovať nejaké pletky proti tebe, lebo by
         si pocítil ako sa patrí silu, ktorou by sa tieto kniežatá kráľovstva božieho proti tvojmu
         kráľovstvu zemskému vzoprieť vedely.“
„Ó, môj milý švagríčko,“ dobromyseľne hovoril Gottšalk, nalievajúc si za pohár rýnského,
         „len na také myšlienky neprichádzaj; tí duchovní páni ináč smýšľajú, ako my surovci! My by
         sme, pravda, všetko len tĺcť chceli, u nich to nejde tak; svätí otcovia cirkvi svätej
         bojujú pod krížom Spasiteľovým o rozšírenie kráľovstva božieho na svete, nie o založenie
         moci zemskej. My sme prví služobníci cirkvi a náš meč je prvou zbraňou cirkvi svätej. A tak
         to aj má byť, môj milý Pluso!“
„Hm,“ dudral si pod nos Pluso; „načože sú im dediny k rozširovaniu kráľovstva božieho?
         Či by sa tým rozšírilo evanjelium, keby hoci pol sveta dedín a hradov držali vo svojej moci
         biskupi? Tomu ja predsa, nech ma hneď čert vezme, nerozumiem!“
„No, ty zbojník,“ žartoval Gottšalk, „veď si daj povedať, ty tomu nemôžeš rozumieť;
         duchovní otcovia sa starajú o naše spasenie, hodní sú odmien zemských a potom rozmysli si,
         priateľko, či sú kde lepšie schované majetky zemské? Pozri na majetky vojvodov a kniežat
         sveta tohoto: sotva sa jedno-druhé pokolenie zmení, už to tam čert, tu diabol uchytil a
         nemá z toho ani potomstvo ani cirkev úžitku. Naproti tomu pozri, čo robia biskupi, ako
         gazdujú domu Hospodinovmu: tam paláce biskupské, tu kláštory sväté, prepoštstvá, vysoké
         školy, nádherné chrámy povstávajú z ich blahovôle, z ich gazdovania s dedičstvom pobožných
         duší.“
„No pravda, pravda, milé knieža,“ utieral si fúzy Pluso; „pekne sa to počúva, čo ty vo
         svojej pobožnej mysli pokladáš za dobrý skutok, a ani ja nie som proti tomu, aby páni
         biskupi mali svoje odmeny za kázanie slova božieho, veď stojí i tak niekde napísané, že je
         hoden robotník mzdy svojej a zasa inde, že volovi mlátiacemu nezaviažeš ústa; ale pre Boha
         nech sa len nedeje krivda ľudu, ktorý ešte dosiaľ ani slovíčka nepočul zo slova božieho a
         už má byť uvedený pod jarmo tých pánov, pod podajnice, desiatky, biskupice! Ešte dargúnske
         dediny sotva videly kedy kazateľov slova božieho a už majú byť vlastnosťou biskupovou. Ono
         to, knieža, často inak vyzerá, keď sa podíva človek do žúp a dedín našich, ako mu to boli z
         písem svätých namaľovali páni biskupi! Tam Dargúnovi dediči, ako čujem od ľudí dargonských,
         vrátili sa z Poľska a tí veruže nepopustia svojho dedičstva! V Motyci vládnu junáci
         lubickí, plúnski, illovskí, nuž veru tí tiež zježia strapaté svoje fúzy, až počujú, že nie
         oni sú pánmi v rovinách motyckých, ale biskup. A tak sa všade vláda tvoja stretne s
         urazenými záujmami národa! Prečo to, pre koho to?“
„Eh,“ odfrkol Gottšalk, „čo tam po znati! Tá sa schovávala po mestách a hradoch, keď v
         kraji panovala morová nákaza, hladom a vojnou bola zem spustošená: ja som zaľudňoval zeme,
         ja dával peniaze, chlieb, ja pomáhal ľuďom, ja mám dlžníkov všade a právo bodrické je za
         mňa, lebo v smysle zákonov starobylých je dlžník, ktorý sa nemôže vyplatiť veriteľovi, jeho
         vlastnosťou. Kto mi ich vyplatí? Ja mám právo urobiť s nimi, čo chcem a ja ich chcem dať
         biskupovi. Pre Dargúnových dedičov si hlavy nelám a ani pre iných nie; tým sa oznámi, že ak
         sa im nový stav vecí v Bodriciach nepáči, môžu ísť hoci do Čiech alebo do Poľska nazad. Tak
         myslí Skiold a biskupi tiež.“
Pluso mal síce všeličo oproti tomu, ale vidiac Gottšalka hovoriť s celou prísnosťou a
         určitou odhodlanosťou, pokrútil iba hlavou, chopil sa fľaše a nalieval si do pohára.
„Dobré sú tie české vína, môžem povedať, veľmi dobré!“
„Ba ako mi chutí koláč!“
Tak si každý z nich pochvaľoval, jeden víno, druhý koláč, aby sa zasa zamysleli. Pluso
         mal hneď na mysli čosi:
„No,“ riekol, „čože tí bodrickí sedliaci od Lubice chceli v onen deň návštevy
         Rozmockého? Ak sa nemýlim, chcú sa pravotiť o Rozmockého majetky, ktoré v jeho
         neprítomnosti zaujal rárožský biskup; čože sa im prisúdilo? Raz ich, ako som počul, už
         starý Rozmocký vyprevadil odtiaľto, teraz ho chcú pohnúť biskupským právom, či nie?“
Gottšalk sa zahľadel do ohňa už-už dohárajúceho, na ktorý obaja zabudli; Pluso prikladal
         naň kúsky dreva a on myslel na bodrických sedliakov, ale nemohol si spomenúť na nijaké
         svoje rozhodnutie.
„Po pravde,“ riekol napokon, „nemôžem sa na nič rozpamätať. Hrozná bola návšteva tá
         Rozmockého. Švagor, musím ti povedať, že ako žijem, nebol som na nič tak nepripravený, ako
         na návštevu tohoto tvrdošijného Bodrica. Ani neviem, ako som sa s ním rozlúčil. Od tých
         čias som sa však bál počuť o ňom. A naozaj mi ho nik nepripomenul. Ale dobre i tak, patrí
         sa kniežaťu počuť aj iný hlas ako hlas svojho slova; treba nám počuť hlas ľudu, aby sme
         vedeli, čo sa varí tam dolu, vo vnútri krajín našich. — Hľaďže, čosi mi svitá v pamäti;
         pravda, pamätám sa, podpísal som akúsi listinu desiatlikom biskupským, rárožský Ján a
         Skiold sa ich zastávali veľmi úzkostlivo. Toľko viem, na viac sa už nepamätám; trpel som v
         ten deň a dlho ešte potom na bolenie hlavy.“
„Ach! tak to bola tá Skioldova dokonaná vec Rozmockého! No už viem, čo si podpísal,
         knieža! Ó, Bože, Bože! Tak sme naozaj všetci na veľmi zlej ceste. Vliezol ti, knieža moje,
         cap do záhrady a ty si ho ustanovil záhradníkom. Ach, že nevieš, ako také veci cudzí ľudia
         vykonávajú, ľudia, ktorí neznajú práva bodrického a na chvíľkové šťastie panovníkov až
         priveľmi dúfajú. Náš meč je veľmi krehký a ak sa navalí naň veľký uzol zamotaných záujmov,
         praskne a rozdrobí sa. Ako málo vidia, ako nakrátko hľadia tie malé, iskrivé oči Skioldove!
         Znám tú históriu, nie je ťažko pochopiť ju. Rozmockých majetok uchvátili pri tvojom návrate
         z Dánska biskupskí desiatlici, mnísi vyhnali z hája žrecov a vyrúbali staré lipy. Rozmocký,
         vrátiac sa z ciest, chcel prevziať od žrecov svoj majetok, ktorý im bol požičal. Že však
         našiel miesto žrecov kresťanských mníchov, žiadal ho od nich. Títo vyhlasovali však skutok
         násilný za právoplatný a nechceli ísť. Tak ich Rozmocký zbil a rozumie sa, ľud bol na jeho
         strane, práve tak ako právo bodrické. Teraz tvoj milý Ján dal ti bezpochyby podpísať — čo
         dosiaľ v Bodriciach ani jedno knieža nepodpísalo — listinu akúsi, v ktorej sa násilie za
         pravo vyhlasuje. Ó, knieža moje, takou cestou sa nejde do kráľovstva božieho!“
„Ó, či si ťažká, neznesiteľná, koruna kniežacia,“ vzdychol si Gotttšalk a složil hlavu
         do dlaní, opierajúc sa lakťom o stôl. Pluso vstal so stolice a vypnul hlavu, ktorá hrdo
         vyčnievala zo širokých pliec, do výšky, ako by až ku korune, pre Gottšalka takej ťažkej,
         dosiahnuť chcela, naznačujúc, že by ju ľahko sama uniesla. Ľahký ako pierko stál Pluso nad
         zlomeným kniežacím švagrom. Po chvíli sa opýtal chladne:
„Čo mi ďalej rozkážeš, knieža?“
„Sadni si, švagor, sadni: to rozkazuje tebe mocnému tvoj slabý švagor! Prečože nepiješ?
         Nalej i mne, nech sa vzmužím, aby som uniesol trápenia kniežacie!“
Pluso bral z českého a chcel nalievať najprv kniežaťu; knieža však chopilo sa rýnskeho,
         nalialo si z neho a vravelo:
„České mi je prislabé, mám rád tie iskry, ktoré kreše v človeku rýnske!“
„Ba ja to nemôžem povedať,“ vravel Pluso, „české ma tak čičíka v sladké preludy, tak
         ženie myseľ k akýmsi nepochopiteľným letom, že by som ho chcel večne piť!“
„Tak, hľa, je to s nami!“ poznamenal Gottšalk, „ty máš rád české, mne nemecké chutia.“
Zo všetkého je jasné obom švagrom, že nemajú dokonalej dôvery k sebe a predsa obaja
         cítia, ako veľmi potrebujú tohoto prameňa sily. V zapletených okolnostiach dôvera radu
         dáva, v temnom, neistom položení svieti, v utrpení srdca ľudského smelosť kriesi, množí, do
         žíl nalieva. Ale obaja švagrovia, hoc v ich rukách osud veľkej časti národa slovanského
         spočíval, práve tejto nápomocnice skutkov ľudských, neobmedzenej dôvery k sebe, nemali.
Pluso si zasa sadol a utrel mosadznými kliešťami hrubý knôt na veľkom striebornom
         kahane, temne, ako ich dôvera plápolajúcom. Iba oheň v kozube praskotal veselo, ako by
         nahováral k živšiemu rozmaru svojich vznešených gazdov, ktorí ho, hneď ten, hneď onen,
         prikladaním oživovali.
Gottšalk, potisnúc si bližšie k Plusoví stolicu, chytil ho za pravú ruku a hovoril
         usmievavo:
„Ešte jedno, to najhlavnejšie ti musím povedať, švagor; a v tom sa, hádam, shodneme. Máš
         to počuť prvý odo mňa. Mám v úmysle svolať valnú schôdzku národnú!“ Knieža si šúchalo ruky
         a hľadelo do očí Plusovi, čakajúc, ako so stolice vyskočí a nie z pohára, ale z fľaše piť
         bude Gottšalkovi na zdravie.
Pluso sa však usmial a vravel:
„Knieža moje, o schôdzke národnej už spievajú v Bodriciach, počul som o nej onehdy v
         Lubici na námestí takú peknú pieseň, že som prišiel na myšlienku, aby som ti naozaj k tomu
         radil. Je to niečo báječného, ako ľud túži po svojich schôdzkach! Ó, už ťa, milý švagor,
         ľud za to oslavuje, čo azda iba rade svojej mieniš predložiť.“
„Že ma oslavuje? Že už spieva ľud o schôdzke?“ s príjemným úsmevom sa dopytovalo knieža.
         „No, pravda, pravda, chcel som vyskúšať smýšľanie svojho Jána a nadštrkol som mu zobďaleč
         svoj úmysel svolať schôdzku. On to azda niekde spomenul, až sa to dostalo medzi ľud, no a
         ten rád spieva o milých veciach.“
„Ó, tam medzi biskupskými je plno plánov, ako ty sám mocnými rozkazmi, na schôdzke
         vyhlásenými, pokrstíš Bodricov ešte odporujúcich a potom nekonečne rozhojníš ich podajnice
         a desiatky; lebo sa náramne boja, že i oni budú musieť sami pohanom Krista kázať!“
Gottšalk sa na štipľavé poznámky chladného Plusa zamračil, tak by bol rád počul niekoho
         hovoriť o svojej zamilovanej myšlienke!
„No, nech si moji dvorani myslia, čo chcú,“ vyrovnal mrakom potiahnuté vysoké svoje čelo
         a hovoril uspokojene ďalej: „Chcem mať národnú schôdzku podľa starých obyčají bodrických.
         Svolám ju do Lubice, pretože na toto mesto najstaršie povesti o schôdzkach bodrických sa
         opierajú, do Lubice, rozumieš, švagre, nie do Lenčína, od ktorého všetci bočíte. Musí to
         byť schôdzka, akej nebývalo! Vyšli hlásateľov k Vagrom, na východ za Ukru a Odru, dolu na
         Havolu k Berežanom a Stoderanom, k Vietnikom, nech prídu pohani i vnovo na vieru obrátení!
         Ó, len mi buď na dobrej pomoci, Pluso môj. Národná schôdzka musí byť celkom podľa starej
         obyčaje.“
Kým knieža takmer s detinskou radosťou rozprávalo o svojich úmysloch a plánoch, vstal
         Pluso zasa zo svojej stolice a naslúchal, nepohnute stojac, ako socha Triglava retranského,
         aby mu ani slova neušlo z toho, čo sa tak príjemne vinulo z úst ružovými nádejami
         rozradovaného kniežaťa. Úsmev bolestný preletel však cez ústa Plusove, keď knieža dokončilo
         svoje bezvýznamné reči; cítil, ako knieža stavia veterné zámky. Gottšalk čakal takmer
         úzkostlivo, čo povie Pluso.
„Dajže Bože, knieža, aby si sa neklamalo priveľkou nádejou; lebo potom by bol blud
         posledný horší ako prvý; stará obyčaj bez starého ducha nestojí za zlomenú kopiju! Tak,
         hľaď, to je moja úprimná mienka, aby schôdzka bola k nevoli Skioldovi, lebo ak sa bude
         tomuto Dánovi páčiť, teda vedz, že to bude blud posledný!“
„Eh,“ netrpezlivo odvetilo knieža, „hovoríš ani arkonský veľžrec, aby ťa bral Svantovít!
         Ale vidím, že ťa raz musím postaviť do mudrckej hádky so svojím Jánom, keď vieš tak umne
         dišputovať, ale to ti hovorím, že potom neobstojíš tak, ako v hádke so švagrom!“
„Hahaha,“ rozosmial sa Pluso a tresknúc rukou o meč, vravel: „V čom by nestačil jazyk,
         tam by pomáhal dišputovať tento verný priateľ, hoci s Michalom i Jánom spolu.“
Švagrovia sa rozišli v dosť dobrom humore; iba s tým rozdielom, že Gottšalk, trúc si
         ruky, vracal sa ku kozubu, aby sa tešil na, schôdzku podľa starej obyčaje, zatiaľ čo Pluso,
         odetý v plášť, uberal sa dlhými chodbami hradu a opätoval si: „Stará obyčaj bez starého
         ducha nestojí za zlomenú kopiju.“

--- KAPITOLA 8 ---

VIII. Obeť na úteku
Mesto nad Travnou, pyšná hlava svetopovestnej Hanzy, bohatá hať pokladov kupeckého
         sveta, najšedivší svedok staroveku, Bukovec, Lubica (Lübeck), vitaj mi v starobylom rúchu
         svojom, v pohnutí duchov a síl obrovskom! Ponáhľam sa už odkryť vetchý závoj tvojej
         minulosti plnej deja, zabudnúť na osudné pretváranie ľudí, vier, jazyka a života na spodok
         ľudských dejín zašliapnutého. Ktože z mojich čitateľov spomenul si na dnešný Lübeck, keď
         čítal o lubických mešťanoch v hradnej dvorane lenčínskej, na výsluch kniežací čakajúcich,
         na Lubicu, za miesto k budúcej národnej schôdzke určené? Tak, hľa, sa časy menia, tak tento
         svet beží.
Stará naša Lubica je teraz nenašský Lübeck, mesto nad riekou Travnou. Až do terajších
         čias zachovala si i s okolím svojím aspoň tieň akejsi samostatnosti. Uzavretá je krajinami
         meklenburg-šverinskými, holštýnskymi, oldenburskými a morom Východným.
Dve slávne doby malo toto hanzovné mesto. Najprv dobu slávy slovanskej a od trinásteho
         do šestnásteho storočia dobu slávy nemeckej. Potom nastáva úpadok.
Kupecký spolok miest severonemeckých, Hanza, ktorého hlavou býval Lübeck, taký bol
         mohutný, že svoje vlastné vojsko na suchu a vlastné loďstvo na mori mával a mnohé víťazné
         vojny viedol s Dánmi, Norvéžanmi a Angličanmi. Mešťanostovia lübeckí vydržiavali si ako
         panujúce kniežatá skvelé dvory a vlastné družiny. Mnohí stali sa slávni ako povestní
         hrdinovia svojho veku na zemi i na mori.
Iná bývala však sláva tej starobylejšej Lubice, z čias onej šedivej starovekosti, v
         ktorej sa tak úzko osud Gottšalkov s jej osudom spojil. Zrada posledného Gottšalkovca,
         Svätopluka, podvrátila prvšiu slávu Lubice, sami Slovani rozbúrali ju až do základov r.
         1128… Ale kam to beží myseľ moja? To je už predmet inej rozprávky, ak ju bude mať kto
         čítať: poďme radšej k dejom, o ktorých sme začali rozprávať.
Toho času, do ktorého naše udalosti spadajú, totiž na jar r. 1059, tiahlo sa nábrežím
         Travny, radom líp ohraničeným, veliké, širokým plochým kamením dláždené námestie. Staré a
         známe jeho meno bolo Bodričovec. Do polkruhu obkolesené bolo domami jedno- i
         dvojposchodovými. Neďaleko brehu stávala od nepamäti ľudskej kamenná socha bohyne Živy,
         ktorú však dal Gottšalk zboriť a do Travny hodiť, takže už len rozvalina veľkých rozmerov
         vystávala z dlažby námestia ako starožitná pamiatka. Je to stará národná kontyna, divadlo
         dávnejšieho hlučného verejného života v Bodriciach. Jej slávu zatienila nová kontyna,
         uprostred Lubice v nádhernejšom slohu a ešte vo väčších rozmeroch vystavaná, plniaca
         námestie novým ruchom, novým divadlom. Kde sa teraz — na jar 1059 — osamelý Bodričovec
         prestiera, tam nedávno znať a meštianstvo lubické, majetnejšie a bohaté, rozvinulo svoju
         nádheru. Od času novej kontyny tiahli temer všetci za týmto strediskom verejného života, na
         kontynské námesti, kde si skvelejšie domy vystavali.
Rozkošný máj zavítal na brehy Travny. Všetko, čo bolo schopné života, tešilo sa mu. Hore
         nábrežím travnianskym ponáhľaly sa nad ránom v šerom brieždení dve ženské postavy rovno k
         Bodričovcu. Po milostných, tíško šumiacich vlnách pásla oči mladá Bodričianka, deva ako
         jarná rosa v kvetnej záhrade, ako kalina pri výtoku Travny bujne vyrastená. Jej
         sprievodkyňa, stará, čierno odetá pani, strieľala podozrievavo a placho očami na všetky
         strany. Podivný to zjav; pani sotva zvyknutá nosiť bremeno, prijdúc s devou k rozvaline
         Živy, složila nešikovne nošu a ako pri vyžiadanom cieli si vzdychla:
„No, deva moja rozkošná, tu sme na preddvorí večnosti; na toto miesto hľadia duše
         dávnych otcov našich, tu, dieťa moje, Živa naša stávala, tu plápolaly obete a pekné, dobré
         slová sa vznášaly k materi našej. Pozri tam naproti na smutnú, opustenú kontynu, tam vo
         svätyni kontynskej konali službu žreci domáci tejto slávnej bohyni, tejto zvláštnej
         ochraniteľke nášho pohlavia! Teraz tam otvára ku hrôze a strachu ctiteľov slovanských bohov
         čiernu svoju priepasť „čierna komora“, mučiareň pre tých, ktorí nechcú skláňať kolená pred
         cudzími bohmi. Tamtej na oslavu, tejto na vzdory povieme tu milé slová, dáme chutné obete,
         sladké pokrmy bohom spásy naposledy.“ V zanietenom nadšení hovorila starena.
Jarné, májové hlasy vtáctva vzdávaly vtedy tak isto rannú obeť Stvoriteľovi, ako ju
         vzdávajú dnes. Inak však oslavuje Stvoriteľa svojho človek terajší, strany tie obývajúci;
         inak rozpráva varovkyňa slovanská chovanici svojej teraz, ako rozprávala vtedy. Ale mladé
         srdce i teraz tak vzdychá a dumá, keď za májového rána na brehu rozkošných riek zazrie
         krásu prírody, ako dumala a cítila mladá Bodričianka na brehu Travny.
„Ach, tak milo, tak rozkošno tu dýchať to sladké povetrie,“ strieborným hláskom hovorila
         deva. Starenka odvetila:
„To je milý dar bohov našich, čakajúcich v blízkosti ľudskej na sväté obete, chutné
         pokrmy ich velikých duší. Ó, len cíť, ó, saj do duše krásu rozkoše, dievča nevinné!“
Starena sa zahľadela na krásnu devu, stojacu tu v blysku živej čulosti a krásy svojej.
         Bohaté, dlhé vrkoče havraních vlasov ako dva potoky hrnuly sa cez plecia zpod dvoch ruží na
         tyle vsadených. Ľahký plášť dievčenský prikrýval rozkošou nevinných citov pretekajúce prsia
         a v tvári pod ľavým okom sedí — rozkošná hračka prírody v podobe drobnej šošovičky a
         upamätúva nás na matku i dievča z lanských zážiniek na Polvítove.
Vlani: plaché, po kvietkoch sa sháňajúce dieťa, dnes: dievčina ako kalina pri výtoku
         Travny, ako klokoč na Tatrách liptovských, hoci ešte stále mysle hravej, detinskej! Duch
         zrie neskoršie, lebo má i dlhšie trvať.
Zlatá retiazka na bielom, perlami sa skvúcom hrdle tratí sa v nevýstižných tajinách,
         starostlivo plášťom, kabankou a životom zastrených. Spoločnica jej je známa Živoslava.
         Zaneprazdňovala sa veľmi usilovne a náhlivo vykladaním „pokrmov bohom spásy“ v balíku
         uchystaných.
„Pozri,“ vravela k deve svojej, držiac v rukách tri vence z čerstvých kvetov uvité a
         širokými listami lipovými prepletané, „pozri, deva svätá, a viď, na čo budú venčeky tvojou
         útlou rúčkou po tri rána pletené! Ach, dieťa rozkošné, to bude mať radosť matka naša Živa
         tam v hrozných hlbinách Travny.“ Potom, položiac vence na obrúsok na podstavci Živy
         prestretý, vyberala ďalej a s pokojným úsmevom sprevádzala slová: „Tu, hľa, je ratoliestka
         zimozeleňa, čo sa ovinul na vedro, ktoré si ťahala zo studne nášho ochrancu, či vieš, ako
         si sa vtedy radovala? To je mimoriadne dobré znamenie pre devu Živinu. Chránila som ten
         zimozeleň k dnešným obetiam, schovala som ho,“ a s akousi jemnosťou kládla ratolesť
         zimozeleňa k vencom na obrúsok. „Tu je med posvätný, pozri len, deva svätá, ako by zlato v
         plášti striebrolesklom; ó, i to som ja uchránila pred ukrutnými desiatlikmi, keď besneli v
         pozostatkoch svätého hája sekerami, sväté pne stovekých líp kálajúc v ohavnej, nenásytnej
         chamtivosti! Ó, bohovia spásy, kde bola hnevná vôľa vaša? Ako krv bohov, tak mi pripadaly
         tie prúdy medu zo svätých líp vytekajúce! Ale prišli pomstitelia; ach, ako sladko bolo
         hľadieť na boľavé údery kyja, ktorými boli častovaní desiatlici! Tu, hľa, pozri, dieťa
         nebeské, sestra bohov rodných, to krahulec postrelený šípom biskupských honcov, čo prepadli
         naše stráne! — Tu sväté pozostatky Jarovíta, ktorého sa obávali vrahovia a ktorého niet
         viac vo svätyni nad Havolou. Stalo sa mu ako Žive a predsa živí sú obaja: dieťa moje, Živa
         a Jarovít nás chránia a vždy nás ochránia.“
Živoslava prestala hovoriť i vykladať a vzdychajúc, začala šeptať modlitbu. Potom
         obrátila tvár k východnému nebu. Bledojasný prísvit milo osvetľoval vrásky pekného kedysi
         obrazu ženského. Žiaľ hlboký, oslávený nádejou, usádzal sa v pekne tvorených ťahoch tváre.
         Veď oplakávala v duchu staré náuky a kriesila ich rozpomienkami a starodávnymi obradmi, aby
         ich oznove zapálila v duši útlej chovanice svojej. Budučič arkonský nemal lepšej ani
         vernejšej učenice nad Živoslavu. Po krátkej, tichej prestávke upokojila sa jej duša, ako by
         sa bola napila úsvitov ranných, tam ďaleko na východnom nebi, nad zem lutickú vždy
         jasnejšie a zreteľnejšie zpod obzoru sa vylievajúcich. Rozprestrela ramená túžobne proti
         zorám východu, hovoriac v duševnom zanietení: „Tam, ach tam, kde onen tajomne sa skvejúci
         východ kynie, tam len, odkiaľ svetu svetlo vychádza, tam jedine zrejú naše nádeje. Darmo
         sme tu už rok jeden čakaly, do Bodríc lepšie dni neprichádzajú, tuším, že naveky sa
         odsťahovala Živa od brehov Travny. Žreci sa nevracajú, znať väčšmi a väčšmi redne, mení sa
         na rytierstvo, ponášajúce sa na Sasíkov, nemravníkov zlých, cudzích. Ach, beda! Na samom
         ochrancovi našom, na Rozmockom, ktorému Budučič natoľko dôveroval, že mu taký poklad
         sveril, nevidím starého ohňa, neslýcham starobylých náuk bohov našich, a ty deva svätá si u
         neho vo väčšom nebezpečenstve, ako tam za morom slovanským na brehu nehostinného Dánska. Ó,
         kto nás prevezie pod ochranu Arkony? Ty Živa životodarná, ty Jarovít udatný — pošlite nám
         vy obaja pomoc, pošlite nám vykúpenie! Ach — tu bohom spásy vyhnaným, zrúcaným, tam
         vládnucim, sláveným budeme obetovať.“
Jarmila rozkošná stála tu ako Devana na námestí Devína; a ako táto ponad roviny
         polabské, tak Jarmila ponad travniansky kraj žiarila očami, kochajúc sa v striebrolesklom
         páse Travny. Ona Rozmockého ako otca milovala, ona bola oddaná Živoslave celou dušou a ak
         si čo želala, bolo to, aby sa mohla čo najskôr s matkou svojou sísť v bodrickej zemi. Teraz
         však musela počuť celkom iné, nepochopiteľné slová.
Živoslava, pravda, ináč smýšľala, inými zámermi sa zanášala. Jej starý známy (ako si to
         my, znajúc Rozmockého z rozhovoru s Gottšalkom, ľahko môžeme vysvetliť) nepáčil sa jej; i
         on si doniesol z ďalekého sveta iné náuky, iný cit, iný poriadok, ako mával kedysi. Svoje
         majetky si obránil; videla, že všetok vonkajšok u Rozmockých, okrem štrbín v posvätnom
         háji, dosť sa podobá tým dobrým časom, v ktorých ona s kniežaťom a kňahyňou chodievala sem.
         Ale všetko ostatné bolo naopak! Duša týchto strán, za domácich bohov zapálený Rozmocký, nie
         je viac tu. Ten, čo jeho meno nosí, nie je už ten, ku ktorému chcel Budučič poslať
         Živoslavu s Jarmilou. Obránil síce imanie svoje, ale žrecov nezavolal nazpäť, obete v
         súmrakoch s trasúcim sa srdcom nevykonával, milých slov, obľúbených pokrmov bohom nedával,
         tajné šumenie svojich hájov s horúcim, túžobným srdcom neposlúchal, sošky bohov a bôžikov v
         komorách svojich nenavštevoval, slovom nebolo už za Travnou toho Rozmockého, ktorého ona
         znávala v mladších, blažených rokoch.
„Buď tichučko!“ napomínala po dlhšom dumaní Jarmilu,“ „bohovia spásy sa blížia, ó, saj,
         pi sladkovonný ich dych! Naposledy odovzdávam na bodrickej zemi nachystané obete domácim
         bohom. Slová milé mám už pohotové, vence, venčeky na prsia Živine odovzdám, háje
         Rozmockých, zradené cudzím bohom, s tebou zanechám, tu zlato, striebro i toto na biele
         hrdlo Živino kladiem!“ odriekala Živoslava vo vytržení zanietené a tajomné slová. Vezmúc
         vence do trasúcich sa rúk, bozkávala ich, klaňala sa obchádzajúc podstavec Živy a
         rozdrobené pozostatky Jarovítove. Natiahnuc pravú ruku, vrhla veniec ako mohla najďalej do
         peniacich sa vĺn Travny. Pritom polospievajúc odriekala:
„Prijmi na hrdlo, bohyňa spásy,
veniec z rúk svätých nevinnej krásy!“
Voda schytila venček, vlny ním zmietaly hore a dolu a čerstvé kvieťa žiarilo, ako by
         chcelo rozviť celú silu svojej krásy. Živoslava hodila i druhý veniec so slovami:
„Živena, prsia ti blahodarne venčím
ľaliovým vencom, svätým darom dievčím!“
Vezmúc tretí, vyjasnila smutnú tvár; oheň, ktorým zapálená bola hruď, naplnil vrásky, čo
         dlhý žiaľ a búrne dni života vyoraly do líc a čela, a Živoslava väčšmi plnokvetej žene ako
         starene usúženej sa podobala. Srdce jej pretekalo rozkošou a ona slobodne, hlasom plným
         nadšenia spievala za tretím vencom, do vĺn Travny hodeným:
„Ó, nie je v Travne Živena, spása,
zradný Gočalko darmo tak hlása!
Do prúdov Travny vrhli len kameň,
Živa je živá sťa Travny prameň!
A ako Travny prameň nevysuší,
tak život živý Gočalko nezruší!
Lež i ten kameň večnej Živeny
Rusalky zdvihnú z hlbín Traveny.“
Po nadšenom speve chytila kŕčovite bielu, okrúhlu rúčku Jarmilinu. Dievča stálo nemo a
         hľadelo za venčekmi do šumiacich prúdov. Nepochopiteľné city prelievaly sa jej hruďou pri
         dojímavých, zádumčivých zvukoch Živoslaviných. Tisknúc drobnú rúčku na srdce svoje, vravela
         potom Živoslava: „Tu sa, dieťa moje, prehrešil knieža Gočalko proti bohom spásy, rodným i
         domácim, proti otcom blahoslaveným! Za Onodraga tu ináč bývalo, dieťa sladké, vtedy tu
         stávala plnokvetá Živa, tak ako Devana v polabskom Devíne! Tam tá ošarpaná kontyna bývala
         útočišťom nešťastných, za jej prah, nesiahala ani pomsta krvná, ani moc vladárov zemských.
         A čo ešte v kriku slávnych schôdzok národných? Toky života tu prúdievaly. Ó, vídala som tú
         slávu; nezabudnuteľné spomienky sú teraz aspoň tôňou toho veľkého života, čo drží moju dušu
         v tele. Ináč by som už dávno bola uschla žiaľom a ľútosťou. Keby sa Onodrag vyvinul z
         náručia večnosti a vrátil sa na tento svet, ach, nepoznal by svoju zem, svoje svety. Ó, len
         tam zostaň na zásvetných lúkach, Onodrag, neopúšťaj ich pre tieto žalostné púšte, nie —
         nie, nechoď nazpät, znova by si padol do náručia Moreny. Tu je všetko inakšie, ako bolo za
         tvojich časov. Tam zostaň, nechoď nazpät, ani nehľaď vidúcim okom na púšť a zrúcaniny
         života, ktorý si bol stvoril, lebo by si uzrel, čo by rok tvojich slastí blenom a horčinou
         pokalilo! Uzrel bys’ rozvaliny bohov, púšte blaha, krv svoju vydanú porúhaniu, Jarmilu — —“
Nedopovedala. Hrôza i závrat ovládly jej hlavu; srdce plné krvi prestávalo tĺcť, hlava
         prestávala pravidelne myslieť! Jarmila nerozumela čudným slovám, nevedela, čo si myslieť o
         podivnom mätení povestí, ktoré slýchavala od svojej varovkyne, so svojím či matkiným menom.
         Ale nemýlila dlho ružové myšlienočky rozmýšľaním o nepochopiteľných slovách Živoslaviných;
         skoro jej prišlo na um, ako často slýchavala jej monológy, ktorým, nerozumieva práve tak
         ako dnes.
Živoslava rozkresala oheň a čoskoro šibali tichý plamienok a miešal sa s tajomným
         prísvitom spanilého včasného rána do sladko dojímavého svitania jarného dňa. Oltár bol
         ozdobený zimozeleňou a boky rozvaleného podstavca Živinho lipinou; železná trojnoha bola
         postavená nad oheň a dary, prinesené na obeť, boly na nej položené. Nad prichystanou obeťou
         zaradovala sa Živoslava a klaňajúc sa pred zrúcaninami Jarovíta a rozvalinou Živy, dymom a
         parou sa pokrývajúcimi, spievala starú povesť o Žive:
„Od Dunaja na jantárske
brehy prišla Živena:
okovy striasla tatárske
blažiac slávske plemená!

Za vzkriesenie svojho ducha
z tvojho Živa prameňa
váži Slovan chlieb a dúfa
v silu tvojho ramena.

Nehnevaj sa, dobrá Živa,
pre zradcov na verný ľud,
buďže ku nám milostivá,
z krajov našich vrahov puď!“
Oheň strávil obete. Živoslava prestala spievať a sala do seba obetné zápachy. Potom
         rozkazovala Jarmile: „Rozlúč sa i ty, Jarmila, so Živou v prevrátených, od bohov
         odpadnutých Bodriciach; pôjdeme zasa na Ránu, do svätej matky Arkony, všetko som
         prichystala a tu posledné obete prijali bohovia spásy! Verný ctiteľ bohov našich Daryč
         obstaral v lubickom zálive volynskú loď. Tu nemáme miesta, Budučič sa sklamal v Rozmockom,
         preskúmala som ho, veď on slúži — horúčava Perúnovho prekliatia zapáľ sa nad hájom a domom
         Rozmockých! — veď aj on slúži cudzím bohom!“
Oheň jej sršal z tváre, z očú. Jarmila ešte nikdy nevidela Živoslavu takú rozrušenú,
         takú rozpálenú. „Pre večných bohov, Živoslava, čo chceš robiť so mnou? Mať moja sladká ma
         prepúšťala, že ju dočkám v bodrickej zemi, v tôňach hájov, pod ochranou Rozmockého, kde
         vraj čakajú na nás blažené chvíle! Ty ma zasa nútiš na ďalekú cestu. Daryč, že opustí
         dobrého pána svojho? Bez jeho vedomia? Ó, sladká, milá Živoslava, zanechaj, zanechaj svoje
         predsavzatie!“ upela, prosila Jarmila.
„Neváhaj, dieťa, všetko je už darmo, ja rozkazujem, musíš poslúchnuť; ty ešte nemôžeš
         rozumieť úlohe svojej, ktorú ti bohovia spásy vymerali. Daryč čaká na nás v prístave,
         Budučič a mať tvoja čakajú na nás na Ráne s otvoreným náručím! Poď, kým hrozný Gočalko
         nevyšle na nás svojich drábov, lebo by nás voviedli ta do čiernej komory, alebo hodili ako
         Živu do hlbín Travny.“
„Nezúfaj, Živoslava,“ prenikavo prosiac so slzami v očiach vravela deva, v žiali a boji
         svojom taká krásna, že by bola musela skalou pohnúť; „ešte i Gočalko si nás môže zamilovať
         i bohov našich: tú nádej mi vdýchla sladká mať moja. Aj my budeme o to Živu neustále
         prosiť!“
„Never už klamnému dúfaniu,“ odvetila Živoslava; „Gočalko sa už neskloní nikdy pred
         Živou, ktorú hodil do hlbín Travny; strhne ešte i ostatnú znať za sebou a vyhladené bude
         čoskoro i posledné koleno ctiteľov bohov slovanských v Bodriciach! Ó, čože by to nevedel s
         inými, keď to vedel s Rozmockým, touto skalou bohov našich! Keď tento nevedel odolať zvodom
         cudzích bohov, nik druhý to už nebude vedieť, kým nepríde Javorít z Havolian vypudený a
         nepojme Živu z Bodríc vyhnatú a pod zástavou Svantovítovou zažnú s konca do konca Slávie
         boj, boj a vojnu nekonečnú! Potom sa vrátime i my, i my Jarmila svätá, kňažka budúcej Živy
         živej, potom i my prídeme s matkou nazpät!“
Úbohá Jarmila bola premožená; žiaľ a pochybnosť, oddanosť Živoslave a mdloba mladosti
         naproti toľkej sile zanieteného nadšenia riekly posledné slovo. Zamýšľaný útek nemal už
         prekážky.
Živoslava sa ešte sklonila k podstavcu, aby sa rozlúčila s miestom horúcej túžby a obety
         svojej; bozkávala studené skaly, šeptajúc slová bohom milé. Vtom pocítila od chrbta surové
         trhnutie a ukrutný úder do tyla ju prestrel na zem. Štyria bodrickí sedliaci, ozbrojení
         kopijami a kyjami, špehovali v úzkej uličke Živoslavu a Jarmilu počas ich obetí bohom
         spásy. Keď videli, že sa chystajú na odchod, potichu sa priblížili a jeden z nich, menom
         Stolbec, ako neskôr vysvitlo, urobil nerovný útok na Živoslavu, kričiac pritom sipiacim
         hlasom: „Ha, vy hadice zradné, predsa ste len raz doliezly do našich rúk. Nato dal rozbúrať
         knieža a pán biskup pohanskú modlu, aby ste sa vy ešte aj tým prekliatym kameňom klaňaly k
         potupe Boha nášho a Matky božej?“
„Bodaj sa bol prepadol! Že už dávno nevmetali toho strašiaka tu do Travny,“ doložil
         Pliesnič, druhý desiatlik, búchajúc kyjom do rozvalín. Živoslava sa medzitým zdvihla so
         zeme a chcela vyjsť z kola desiatlikov.
„Do Tdavny s oboma! to bude najkdatšie pdávo, a tak najskôd zamedzíme to nočné čmídenie
         sa týchto sov pohanských po Boddičovi,“ škamral tretí desiatlik, všade vyslovujúc brblavo
         „d“, kde malo znieť „r“. Jeho druhovia ho volali Kvasnec. Najnečinnejší z nich, Jaroš, stál
         obďaleč.
Pliesnič sa mal okolo Jarmily, ktorá vidiac trhať sa Živoslavu, dala sa na rýchly útek.
„Nehovorím dobde,“ brblal Kvasnec, „len s nimi do Tdavny, lebo nám ujdú a potom bude
         smiechu po Lubici, že sa štydia desiatlici nevedeli zmocniť jednej baby a dduhého decka!“
Stolbec udrel Kvasneca po chrbte a zahrešil: „Diabolský trepák, čo sa neobraciaš, pre
         teba naozaj ušly tie lasice z Bodričovca!“
„Nuž čože, keď ani Jadoš nič nedobí,“ vyhováral sa Kvasnec, robiac pritom hlúpu tvár.
Stolbec medzitým odhodil kopiju, chytil uľakanú Živoslavu za ramená, a vliekol ju k
         rieke. Jarmila sa vyrvala z náručia Pliesniča a ponáhľala sa za Stolbcom; mocne chytila
         oboma, hoc malými rukami jeho dlhé vlasy a keďže niesol Živoslavu a napínal sa, zvrátila ho
         dosť ľahko, takže sa zatackal a padol na zem. Živoslava sa vyslobodila z jeho rúk.
Kvasnec sa smial a kričal na Jaroša: „No, čože tak stojíš? Či nevidíš, ako nás pdemáhajú
         tieto dánostajné lastovičky?“
Ale celá táto udalosť dostala čoskoro iný výzor. Hore námestím letí skokom postava
         bodrického mládenca, štíhla a rezká, ako dvojročný výrastok lieskového kra na trenčianskom
         Považí.
„To bude teraz ináč, chlapi!“ zadudral si, smejúc sa a cofkajúc ku kontyne Jaroš.
         Pliesnič však chytil Jarmilu a usiloval sa dostať ju k brehu. Stolbec znova sa poberal do
         Živoslavy. Vtom pribehol junák a vidiac starenu už-už v ramenách ukrutného Stolbca, vytasil
         svoj meč a sekol ním Stolbca od chrbta po pravom pleci, takže mu pravá ruka naskutku
         odvisla na žilke a koži pod pazuchou. Krv sa vyliala v hojnom prúde na široké kamene.
         Pliesnič vliekol ďalej Jarmilu ku Travne. Keď to mladý Bodric zazrel, obrátil meč po ňom,
         ale bojac sa, aby neublížil i dievčaťu, schoval meč do pošvy a hodil sa ako udatný lev na
         desiatlika, stisknúc mu z celej sily hrtan. Desiatlik pustil obeť svojej surovosti a začal
         ako by rukami dych chytať. Ale tu i Kvasnec, vidiac nebezpečenstvo, pustil svoj kyj a
         zohýnal sa po kopiji, ktorú bol odhodil Stolbec. Jarmila, vidiac to, chytro chytila kopiju
         i oštep a hodila oboje do Travny.
Pliesnič sa prebral z omámenia a chcel sa osopiť na znatného mládenca, ale nemohol vydať
         hlasu, čo ako sa namáhal. Len sipel ako bezruký Stolbec. „Ty tiež zo znate? a opovažuješ sa
         brániť tieto pohanské obludy? Počkaj, ty vtáčik nočný, počkaj, ty tulák znatný! máš skoro
         zvedieť, ako vyzerá čierna komora!“
„Čože? podlý desiatlik bude mne, znatnému vyhrážať? A keby som aj bránil pohanky? Kto
         vás ustanovil za sudcov nad vierou národa?“ Tak krepký mládenec, vytiahnuc zasa meč z
         pošvy, hrmel desiatlikom, merajúc ich smelých okom.“
„My sme biskupskí desiatlici s právom kniežacím a kynožitelia ohavného pohanstva v
         Bodriciach, či to vie páňatko znatné?“ odsekol ako mohol najhlasnejšie Pliesnič.
„Ó, vy mizerní podliaci, vy chabé potvory, čo viete iba dlhov narobiť a potom za ne a na
         ne otročiť u nejakého biskupa, Vy špehúni Nemcov, vy budete kynožiť, čo ste nesadili?“ S
         tými slovami sa postavil proti desiatlikom. Živoslava a Jarmila cúvly za svojho hrdinného
         ochrancu.
Desiatlici začali cúvať s rozličnými výhovorkami. Stolbec skuhrajúc zastavoval si šatkou
         krv. Kvasnec brblal Jarošovi: „Jadoš, ty tu budeš na stdáži, ja pôjdem pde pomoc do
         Lubice.“ Pliesničovo ostrozraké oko zagánilo v diaľku vôd travnianskych, kde sa domnieval
         vidieť lodičku s dvoma plavcami, pred ktorou, tak sa ukazovalo, pociťoval akýsi strach.
         Začal pomáhať odchádzajúcemu Stolbcovi, a vidiac, že víťazný junák neprenasleduje
         premožených, hrozil z diaľky: „Počkaj len trochu, skúsiš naše kyje, páňatko znatné, ale
         nečakaj, že ťa budú súdiť vaši župani, poznáš inakšie súdy! Kniežací sudcovia nebudú
         počítať tvojich predkov koľko pohanov z nich slávnych županov a divých kresťanobijcov
         pošlo! Počkaj, páňatko znatné!“
Jaroš stál pri kontyne a vidiac, že súdruhovia jeho jedni dolu Bodričovcom, iní cez
         námestie zmizli, pribehol k osobám pri rozvaline stojacim.
„Nech je,“ riekol, „bohom spásy chvála večná, že soslali znatného mládenca! Ty si posol
         Jarovítov, ty si azda sám Jarovít, mládenec hrdinský!“ S tými slovami vrhol sa pred
         hrdinskú postavu mladého Bodrica. Ale ten, netrpiac toho, spýtal sa Jaroša, kto je.
„Ja som nevinný,“ odpovedal s úprimnou tvárou a srdečným túlením sa k nemu; „tí divosi
         blázniví ma strhli so sebou. To je ich práca striehnuť v uličke kontynskej tých, čo za
         našou Živou vždy ešte na Bodričovec prichádzajú zblízka i zďaleka, aby ich odovzdávali
         biskupovi, alebo tam, hľaď — Br! do čiernej komory. Majú sľúbené od biskupa majetky
         Rozmockých, z ktorých ich starý pán nedávno vyhnal. Ale prosím ťa, udatný junák, varuj sa
         Pliesniča: to je zlý človek. Ten sa ti za dobré vie zle odmeňovať. Čo ten prijal
         všelijakých dobrodení od Rozmockého! A čo robí, ako teraz besnie proti svojmu dobrodincovi!
         I udaním týchto paní si chcel len zásluhu získať u biskupa, aby dostal čo najviac zo
         zatravnianskych zemí, až ich budú deliť medzi biskupskými desiatlikmi. Kvasnec, ten brbták,
         bol kedysi jeden z najlepších sedliakov Rozmockého — a teraz je už i on biskupský desiatlik
         a má nádej na niekoľko rolí zatravnianskych.“
Tak rozprával Jaroš. Ale mladému junákovi boly už pridlhé jeho zvesti; siahol do kabanky
         a vytiahol trochu medených peňazí. „Tu, milý braček, vezmi si za svoju milú vernosť a môžeš
         odísť, ak však budeš kedy čo potrebovať, hlás sa u Jarboda Neletyča, veď azda poznáš náš
         Neletyčovec?“ —
„Ktože by nepoznal slávny rod Neletyčovcov? A ktoré dieťa v Lubici neukáže cudzincovi
         Neletyčovec oproti novej kontyne?“ hovoril Jaroš, pozerajúc na peniaze a vkladajúc ich do
         opaska. S poklonami pobral sa preč.
Čudné city striedaly sa potom v srdciach pozostavších. Ako klzké pstruhy v pramenitých
         vodách tatranských, rýchlosťou blesku sem a ta križovaly myšlienky v ich hlavách. —
         Živoslave sa čierne hrôzy maľujú, keď si pomyslí na ukrutný boj, ktorý podnikla pred
         chvíľou. Ale tieto hrôzy boly ružový ker a ľaliová hrada oproti desivým prístrachom, čo
         letely na jej hlavu a myseľ zo slov Jarošových. Už videla v živej svojej obrazotvornosti
         valiť sa ukrutných desiatlikov, už sa videla a cítila byť v hroznej komore, v ktorej dával
         Gottšalk mučiť pohanov. Myslela na Daryča, čakajúceho ich v prístave lubickom, nepokojne
         jastrila po očiach Jarbodových, ktoré ako oči sokolie, hrdomierne nosily sa po Jarmile a
         žiarily túžbou a náruživosťou.
Jarbod Neletyč stál tu naozaj ani socha Jarovíta, boha slávneho nad Labou a Havolou.
         Gaštanové, hojné vlasy krútily sa mu po hlave a spúšťaly na modrú, dobre priliehajúcu
         kabanku; zlatý obojok blýskal sa zpod bielej košele na vysokom bielom hrdle, pod ktoré
         siahaly strieborné drobné gombičky, spojujúce obe krídla kabanky až po pás. Prsia mal
         klenuté do široka; mladé fúzy s kučeravou hlavou závodily v kráse, ktorú zvyšovaly
         purpurové, jemných zárezov ústa, takže znateľ duše domnieval by sa, že má pred sebou
         najlepšieho slávorečníka schôdzkového; hovorí sa často, že veľkí rečníci vynikajú krásnymi
         ústami. Ohnivé, čierne oko a nos, hrdo sa k vysokému a súmerne vypuklému čelu pnúci,
         ukazovaly na odvážneho hrdinu.
Jarbod tu stál tak, ako by sa nič nebolo prihodilo, ako by sa iba boly stretly dve
         mladé, dávno známe duše. Čudné… Aj Jarmila neustále myslela, kde už videla Jarboda; či to
         bolo vo sne, či to bolo azda v skutočnosti niekde v Dánsku? Azda na Arkone? Nemohla uhádnuť
         miesto, príležitosť — ale všetko sa jej zdalo a to tým určitejšie, čím viac pozerala na tú
         domnele známu tvár, že ju nevidí po prvý raz. A predsa, a predsa nevidela Neletyča nikdy,
         iba azda meno slýchala od matky spomínať. Čudné má úskoky a humory mladé srdce. Roztáča
         čarovné kolesá svojich túžob a snov svetom a životom širokým, až sa nevidení stretnú s
         neznámymi a príde im, ako by od detských hier boli bývali spolu na záhumní, až po ono prvé,
         plaché stretnutie.
„Braček sladký,“ riekla Jarmila prvá, „prijmi vďačne ruku bodrickej sestry za hrdinskú
         obranu, ktorou si nás vytrhol zo záhuby; ó, akí ukrutníci sú tí desiatlici!“
Úbohé dieťa; nevedelo, aký nebezpečný krok robí, podávajúc skvelému mládencovi čarovnú
         rúčku svoju. Ako by sa vrelá láva sopky bola rozliala po žilách mladej hrude dievčaťa, tak
         ju striaslo, keď sa dotkla jarého mládenca a keď tento využil sladkej príležitosti a
         pritisol jej ruku s nekonečnou vrúcnosťou ku svojim perám. Jarbodovi sa nevodilo ináč.
         Jazyk mu vypovedal službu, každé slovo, čo chcel povedať, mu uviazlo v ústach. Ruka
         Jarmilina ležala voľne v Jarbodovej.
„Ó, neďakuj, sestra večných bohov,“ prehovoril naposled Jarbod, „nespravil som nič
         hodného vďaky!“ Oddýchol si natešene, ako by bol skončil najťažšiu rečnícku úlohu. Ale ani
         najťažšia a najlepšie vykonaná rečnícka úloha nebola, by mala takého účinku, ako tých
         niekoľko slov, čo Jarbod povedal: oči jeho sa osmelily pozrieť s celou túžbou na krásu
         nevinným životom dýchajúcu a utopily sa v tom pohľade. Živoslava, stojac stranou, sledovala
         vydesene výjav medzi mladými ľuďmi. Pri posledných slovách Jarbodových vykríkla, premožená
         vnútornou hrôzou. Jarmila sa pritúlila ako ovečka ku svojmu bratskému obrancovi. Sám Jarbod
         zľakol sa jej prestrašeného hlasu. Pustil Jarmilinu ruku a priskočil k Živoslave, už-už do
         mdlôb padajúcej.
„Pre Svantovíta vševládneho, povedz, matka, kto si, kto je tento výtvor božskej a
         ľudskej lásky?“ pýtal sa Jarbod Živoslavy, prichádzajúcej pomaly k sebe. Sotva sa však
         stará opatrovateľka lepšie cítila, vytrhla sa z jeho rúk a bežala k Jarmile, ako by chcela
         ochrániť devu bohom posvätenú pred nádychom svetskej márnosti.
„Mládenec šľachetný, nechci odkrývať tajomný závoj jej duše!“
„Pre Triglava v Retre panujúceho, oznám jej meno!“
„On prosí pre Triglava, môjho ochrancu!“ zvolala Jarmila premožená prosbami junáka.
         Jarbod sklonil sa k nohám Jarmiliným na kolená a prosil so sopätými rukami!
Deva zašeptala: „Jarmila“.
Živoslava chcela rukou pridusiť hlások nevinného dievčaťa, ale bolo už neskoro. Vnútorná
         hrôza siahala z jej očí; karhala neprozreteľnú Jarmilu. Sama Jarmila zľakla sa svojho
         skutku, nevediac ani, prečo. „Pre Triglava na Retre, odpusť, ja“ — chcela sa vyhovárať.
Ale Živoslava, bojac sa, že zradí z detskej neopatrnosti všelijaké tajnosti, pohrozila
         jej; dievča stíchlo. Dotklo sa nevdojak zlatej retiazky a vytiahlo svoj čarovný peniaz zo
         záňadria. Bozkávala svojho Triglava, slzami ho polievala. Živoslave sa zdalo, že vlny v
         Travne mocnejšie zašpľachotaly, i obrátila k rieke svoju plachú, prestrašenú tvár.
         Jarbodovo oko kochalo sa v rozpakoch krásnej devy, pokúšajúc sa krásnym kusom zlata zakryť
         svoju roztržitosť a začervenanie.
Vlny skutočne špľachly. Udrely mocne do boku rozknísanej loďky, ktorú dvaja plavci
         priväzovali k brehu poniže miesta, na ktorom stála naša trojica. Pliesnič dobre, napnul
         ostré oko, lebo naozaj videl lodicu i plavcov, z ktorých jeden zostal teraz na brehu a
         druhý, zahalený do dlhého, bieleho plášťa, bral sa k rozvaline Živy. Podľa nakrátko
         ostrihanej brady, veľkých, krvou podbehnutých očí a dopredu naklonenej hlavy poznávame v
         ňom Rozmockého.
„Nešťastná Živoslava, kam si sa to opovážila? Kam až ťaháš so sebou nevinné dieťa? Načo
         staviaš blúznivé obrazy svojej duše na odpor neúprosnému osudu, keď vieš, že nemáš sily
         zmôcť nepremožiteľné? A to s takým krehkým pokladom, ako je toto dieťa!“ dorážal Rozmocký
         už zďaleka prísnym hlasom a iskriacimi očami na Živoslavu.
Mladý Jarbod díval sa mu v ústrety s junáckou odhodlanosťou. Živoslava sa podobala
         holubici, ktorú orol naháňa, a nevdojak sa postavila k boku znatného mládenca, ako by pod
         ochranu meča, ktorý bol už dnes raz skrvavený. Vnútorný cit ju dávno odstrkoval od
         Rozmockého; teraz ju posmelil vyzvať hrdinského obranou na pomoc tajnému priateľovi
         kresťanstva. Smelo sa prihovorila Jarbodovi: „Bráň ctiteľky Živine, udatný Neletyč. Nosíš
         slávne meno obrancov domácich bohov a dnes si mu získal veľkú česť svojím hrdinstvom; potom
         nás obe odprevaď k cieľu, ktorý ti naznačím!“ Zdalo sa, že smelý hlas rozborí jej krehké
         prsia. Jarbod vytiahol meč z pošvy a postavil sa na obranu.
Jarmila sa zľakla a trasúc sa po celom tele ako osika na travnianskych brehoch,
         pritúlila sa s detským srdcom k svojmu pestúnovi a dobrodincovi, k pánu Rozmockému.
Rozmocký, počujúc meno Neletyč, pokrútil hlavou a pristúpiac bližšie, uprel ostrejšie
         svoj zrak na mladého Jarboda. Potom dôverne, ako otec k synovi, prehovoril:
„Neletyč? ach, pravda, pravda, tos’ ty, Jarbodko kučeravý, tak sme ťa kedysi volávali!
         Teraz sa už znám k tebe, ináč by som ťa veru mohol stretnúť na uliciach lubických a nebol
         by som ťa poznal. Prekliata robota! veď som za tou Travnou, ako by som niekde na Vltave, v
         stanoch Bretislavových býval, ani najlepších priateľov som nemohol ešte nájsť! No, veď sa
         to stane! Ale, Jarbod môj milý, veď rastieš ani z vody, nenadarmo bývaš pri Travne. A ja —
         ach, ja som sa už toľko po tom šírom svete nachodil, a teraz, hľa, sa takto pokrčil!“
Tak milo, tak dôverne tiekly jeho slová, že Jarbod bol za chvíľu odzbrojený. Stydlivo
         strkajúc meč svoj do pošvy, zamýšľal sa hlboko do starých spomienok, či nanájde niekde v
         kútku svojej pamäti podobu a meno tohto svojho odporcu. Ale čo ako sa namáhal, nemohol
         nájsť jedno ani druhé v celej zásobe svojich spomienok. Rozmocký, hodiac mladíkovi predmet
         na rozmýšľanie, nemaril chvíle a vezmúc Jarmilu popod pazuchu, hovoril k Živoslave s dobrým
         humorom: „V prístave lubickom, tu, hľa, blízko pod Bodričovcom, čaká na teba i Jarmilu
         Daryč; poď, pôjdeme na Arkonu!“ a nepustiac Jarmilu zpod pazuchy, prešiel s ňou dlhými
         krokmi cez Bodričovec a spustil sa brehom Travny ku svojej lodičke, kde ho naozaj Daryč
         očakával. Živoslava, na smrť zblednutá, ponáhľala sa za oboma. Rozmocký pustil napred
         Jarmilu na loď. Posadila sa na lavičku, tvárou k Bodričovcu a nevdojak pritisla pravú ruku
         na burácajúce srdce v roztesknených prsiach. Travna jej tak milo šumela ako ani jedna rieka
         na svete. Daryč sa šelmovsky usmieval, keď Živoslava, ponáhľajúca sa za Rozmockým, došla k
         malému prístavu a vstúpila do loďky. Hnevivým pohľadom a rozhorekovanou dušou karhala
         neslýchanú zradu Daryča, svojho domnelého priateľa a veľkého ctiteľa domácich bohov. Travna
         odniesla milú postavu s očí Jarbodových.

--- KAPITOLA 9 ---

IX. Tak tento svet beží
Slnce vyskočilo zpoza obzoru a zafarbilo bledú tvár Jarbodovu, väčšmi utrápenú
         výčitkami, ako bojom tej osudnej rannej udalosti. Dlho stál pri rozvaline, majúc oči upreté
         najprv na loďku, potom iba na bodku, mihajúcu sa na vlnách Travny. Už nebolo vidieť ničoho,
         ale on ešte hľadel na zlatolesklú, slncom ožiarenú hladinu vodnú.
„Jarmila… to je všetko, čo si odnesiem z tohto dobrodružstva,“ povzdychol si Jarbod a
         dumal ďalej, opierajúc sa ramenom o rozvalinu Živy: „Ó, ja biedny, že som nevedel ochrániť
         devu Živinu proti — hm! proti komuže? Veď to ma pristavilo v rozhodnom kroku! To myseľ v
         čine zastavilo! Ktože to len mohol byť? ,Za Travnou,‘ vravel ten starý pán; za Travnou sú
         majetky Rozmockých; ba do Perúna, azda to nebol sám Rozmocký? ,Obráň ctiteľky Živy,‘ znel
         hlas splašenej, ustrašenej starenky: nuž veď len azda pred Rozmockým nebude musieť Neletyč
         brániť matičku Živu? Takto, Jarbod, neuhádneš, kto bol onen jastrab, čo ti pred očami
         odvliekol rozkošnú holubičku. Hm, hm, čože to všetko nahádzal Jaroš na hromadu? Bodaj ťa,
         Jarbod — že si si aspoň toho žvachtúna lepšie nepovšimol! Čože mal starec s Daryčom, s
         Arkonou? Azda by sa tu dalo niečo rozuzliť! Kto mi dá istotu, kto je Jarmila, kde sa
         zdržuje, aké tajomstvo ju obkľučuje? Predsa ti je len hanba, Jarbod, že si nevedel udržať,
         čo si si tak mocne vydobyl! Jarmila — Jarmila, zdá sa, že som ťa nie hoden!“
Takto rozmýšľal potichu i nahlas náš hrdinský junák. Slová a city, dohady a tušenia
         zamieňaly sa, ale nijaká myšlienka neniesla útechu srdcu, každá ho len ešte väčšmi
         znepokojovala. Úbohý Jarbod, inakšie ťa dnes ešte stretnú pokušenia. Lásky strasť je na
         začiatku najmenšia!
Takto sa v Lubici začínal deň národnej schôdzky. Tuším, že je to nedobré znamenie
         dnešných osudov. Kto to vie? Neraz sa iba opakuje cez celý deň, čo sa nám za rána prihodí.
         Úbohý Jarbod sa nechcel odlúčiť od malebných rumov, od pozostatkov malebnejších časov, pri
         ktorých uzrel pred chvíľou tratiť sa užasnutým očiam najrozkošnejšiu vidinu duše svojej.
         Nechajme ho teda ešte na chvíľu sladkobôľnemu žiaľu prvej plápolavej lásky.
Schôdzka bola roztrúbená takmer po celej Slávii. Deň pre ňu ustanovený bol súčasne dňom
         jedného z najväčších trhov lubických. Lebo bolo prijaté za starú obyčaj u Bodricov, že
         schôdzky sa konaly v tržný deň. A vieme, že Gottšalk sám chcel mať schôdzku podľa starých
         obyčají. Lubica bola už vtedy veľkým mestom kupeckým. Severná Albingia sa spojovala jej
         prostredníctvom s Východným morom, s kupeckými ostrovmi, Ranou, Fembrou, Volynom a
         prostredníctvom Slovanského mora so Škandináviou, áno i s ďalekým Ruskom. Zalabské kraje,
         Nemcami obývané, dovážaly svoj tovar do Lubice po suchej zemi, aby ho tu naložily na
         koráby, na ktorých ho potom rozvážaly po spomenutom mori do ďalekých končín a krajov.
         Bodrici boli kmeň veľmi živý a činný. Keď nebolo vojny, najradšej sa obracali po kupectve;
         „buď ovenčeným hrdinom, buď bohatým kupcom“, žiadal si ctižiadostivejší mládenec, keď ho
         otec púšťal do sveta. Nevďačná zem, na ktorej bývali, nevábila ich gazdovať; dobrodružné
         vojny alebo kupecký život, plný skúseností a rozmanitých osudov, páčil sa zmužilému
         Bodricovi. V čase, v ktorom sa s dejom naším nachádzame, bola istá prestávka v obyčajnom
         ruchu života bodrického. „Chutných vojen“, ako volávali Bodričania svoje vojny s Nemcami,
         nemali už dávno; dvanásťročné domáce nesváre a nepokoje, ktoré nastaly po Gottšalkovom
         úteku do Dánska, unavovaly ich. A ešte viac sa im cnelo počas vlády Gottšalkovej. Mládež sa
         rozutekala po dobrodružstvách, väčšina za kupectvom; domáca znať, ktorej sa násilné
         kresťanstvo Gottšalkovo nepáčilo, žila utiahnutá vo svojich hradoch, alebo v súkromí po
         väčších mestách, nestarajúc sa o veci krajinské a nechávajúc cudzincom a tým domácim
         znatným, ktorí sa pre kniežací dvor dali pokrstiť, všetku správu občianskych vecí.
         Pospolitý ľud bol obrátený nemeckými mníchmi viac len navonok pre svätý krst, čo sa,
         pravda, tiež neobišlo bez odporu, mrzutostí a bitiek. Porady starejších, kmeťov a vladykov,
         župné schôdzky, vážnosť županov i národné schôdzky, všetko Gottšalk zničil a zaviedol život
         podľa vzoru nemeckých družín, obracajúc svoj zreteľ najmä na vonkajšie zavádzanie
         kresťanstva a obdarovávanie biskupských stolíc, kláštorov a kostolov. K tomu pristúpila
         ešte i „nechutná vojna“, ako ľudia volali výpravu za Pienou proti Luticom a Ránom. Národ
         bodrický bol znechutený, domrzený, ako by zostarnutý.
Keď sa však neočakávane rozhlásila povesť o národnej schôdzke, pohýbaly sa všetky žilky
         a kúty národa. Naraz zatúžili všetci ísť do Lubice, do starodávneho sídla národných
         schôdzok! Chuť k životu a čulosť národných mravov a obyčají chytily sa naraz ako suché
         triesky od plameňov. Bohatstvá, rozsiahlym kupectvom nashromaždené, poskytovaly hojnosť
         prostriedkov spríjemniť a rozšíriť tento nový ruch. Lubica bola preplnená hosťmi a denný
         život sa zobúdzal neskoro, lebo dlho do noci, ba až k ránu trval včerajší, takže keď
         nepočítame lubický prístav, kde sa všelijaké debny a truhly s tovarom nakladajú a skladajú,
         noví príchodzí z korábov vychádzajú a do mesta sa ponáhľajú, sú ostatné ulice lubické
         takmer ako vymreté. Večer pred národnou schôdzkou zasvätili Lubičania veľkými slávnosťami,
         hodami a veselými zábavami. I náš Jarbod zatúlal sa na Bodričovec cestou z veselej zábavy.
Slnce sa už bolo očistilo z príškvar nočných a ranných, ale Jarboda našlo ešte opretého
         o rozvalinu Živy. Medzitým, čo bol obrátený k Travne, v stranu, kde zmizla lodička,
         prikradol sa Pliesnič, vracajúci sa s tlupou desiatlikov a drábov kniežacích i biskupských,
         k rozvaline a ani pomstivý tiger chytil Jarboda popod hrdlo. „Ha, viem ja, za čo sa má
         chytiť chlap! Páňatko znatné, obranca pohaniek, teraz ťa mám; povedz, kto boly tie ženy
         modlárky! Ináč ťa zahrdúsim!“
Jarbod sa začal dusiť, ale skoro sa chopil lesti a robil chtivé posunky, ako by chcel
         odpovedať na otázku. Pliesnič ho pustil. Tej chvíle využil Jarbod a vymkol sa ako klzký had
         z jeho rúk. Udrel ho päsťou tak mocne pod bradu, že sa darebák zatackal. Jarbod chytro
         vytasil meč a vyskočil na podstavec, na ktorom stála kedysi Živa. To sa stalo všetko v
         jednej chvíli. Len potom, keď sa obzrel, spozoroval Jarbod s úžasom, že je Pliesnič nie
         sám. Kopa desiatlikov a drábov, kyjami, oštepmi a palošmi ozbrojených, dívala sa s
         otvorenými ústami na rezného mládenca, nevediac, či sa majú naň oboriť, či sa obdivovať
         jeho obratnosti a zmužilosti. Jarbod, hoc ustrnutý, predsa nestratil ducha, ale obrátil
         svoju krásnu tvár k žasnúcej tlupe a začal rečniť, ako by stál na schôdzke. Blesky ranného
         slnca padaly na jeho postavu, takže sa zdalo, ako by skôr vyššej, nadľudskej bytosti než
         obyčajnému mládencovi patrila.
„Tak i vy by ste radi so mnou jediným kopije a kyje zmerať, ako pred chvíľou štyria
         hrdinovia, čo sa nehanbili so starenkou a dievčaťom bojovať? Bolo by to za hrdinstvo!
         Bodrici predsa azda nebudú takí podlí, aby začínali taký nerovný boj!“
„Dobde, dobde, pán Jadbod; on by sa dád na nás obodil jazykom, keď nedôveduje svojmu
         palošu!“ vykríkol z tlupy Kvasnec.
Pliesnič sa shrabal so zeme a zo svojho omámenia; hnal sa kopijou na Jarboda, stojaceho
         ako socha Jarovítova, a kričal k svojim druhom chripľavým hlasom: „Čože stojíte, vy chabé
         baby? Pozrite, takto sa bojuje s pohanom!“
Jarbod sa však vyhol jeho úderu. Skočil na druhý kraj Živinho podstavca a rozohnaný
         Pliesnič, netrafiac ho, padol mocne celým telom do skalistých rumov; Jarbod mu pridal
         palošom seknutie, takže jeho ucho odletelo na oltár Živoslavin k nohám Jarbodovým. „To je
         tvoja odmena, ohavný zradca!“ zvolal Jarbod, povzbudený úspechom a pobádaný hroziacim
         nebezpečenstvom. Jeho postava, meč v natiahnutej ruke krvou sa lesknúci a bleskly slnca
         víťaza dôstojne ožarujúce tak účinkovaly na nastrašenú kopu chabého ľudu, že dlho sa
         neosmelil nikto nasledovať príklad Pliesniča. Pomaly prebrali sa však útočníci z prvého
         úžasu a krik a vrieskanie ozvaly sa proti Jarbodovi. Bol svrchovaný čas, aby i junákovi,
         ohromenému hulákaním sberby, prišla pomoc, ak nemal byť roztrhaný. Stál nezastrašený v
         osudnom hluku. Pred ním prestieral sa dlhý Bodričovec. Nad hlavou skrvácaný meč bleskly
         slnca odrážal. Oko jeho meralo zdvihnuté a hrozivo sa nad hlavami potriasajúce kopije a
         kyje, predsa však stihlo zaletieť na dolný Bodričovec, kde spozoroval pestrú tlupu značnej
         mládeže. Ak bol neohrožený dosiaľ, teraz celkom sa odhodlal vyzvať tú chasu za pasy; cítil
         sa zasa dosť istý viesť boj. Do kriku desiatlikov zamiešal i on svoj hlas a zvysoka začal
         zvonistým hlasom recitovať:
„Na jedného Neletyča
mnohí desiatlici kričia,
čnie kopíj les bohatý:
sem sa, bratia, sem na hody
a na kyje mečov body,
údery na chrbáty!“
„Neletyčov hlas! To je on, on!“ ozvalo sa z dolného konca Bodričovca a ako kŕdeľ sokolov
         rozbehla sa mládež bystrá k rozvaline Živinej. Tlupu desiatlikov ohromila táto nečakaná
         pomoc Jarbodovi. Ohlušení vlastným krikom, nespozorovali útočníci, čo povýšený Jarbod dobre
         videl. Kvasnec sa dal prvý na útek, kričiac, aby zakryl svoju chabosť: „Jadoš, Jadoš kdeže
         si, pdekliaty Jadoš, zdadil nás, tu nestdojí dobde byť!“ Mnohí z desiatlikov nasledovali
         jeho príklad; len biskupskí a kniežací drábi spolu s niektorými desiatlikmi postavili sa na
         odpor; ale ako plevy od vetra, tak boli aj oni rozprášení od pobúrenej mládeže. S
         opuchnutými hlavami, so zakrvavenými ramenami a s polámanými oštepmi, kyjami a kopijami
         rozutekali sa jedni na horný, iný na dolný koniec Bodričovca. Jarbod privítal pomocníkov a
         rozprával súdruhom celé svoje dnešné dobrodružstvo; hlasné jasanie a kričanie na slávu
         odmenilo ho za vystatý boj! „Tu ti Jarmila posiela veniec,“ ozval sa veselý hlas a z
         prostriedku mládeže tlačil sa kvetúci mladoň, ktorého najväčšmi dojaly slová o Jarmile.
         Vystúpil na rozvalinu a ovenčil Jarboda lipovým vencom.
„Ba na kopije s ním!“ navrhoval iný a hneď aj podali niektorí svoje kopije, lebo
         bodrická mládež bez rozdielu stavu chodila všade so zbrojou, niekedy len s mečom, inokedy s
         kopijou alebo s kyjom. Urobili nosidlá a ovenčeného Jarboda postavili na ne. Zanôtili
         pieseň o Jarovítovi a niesli mladého Neletyča horným koncom Bodričovca do Lubice. Zelený,
         širokolistý veniec na sivo prámovanej čiapke spúšťal svoje listy po kaderiach mladoňových,
         ale on stál mocne na nosidlách a spieval so svojimi druhmi.
Lubica bola už na nohách; od prístavu sa tiahla široká ulica na priestranné tržiste
         lubické, z ktorého sa otváralo pätoro ulíc do vlastného mesta, najmä na takzvané kontynské
         námestie, kde sa sústredilo všetko bohatstvo nielen lubické, ale temer z celých Bodríc. Tu
         stála i nová kontyna, obkrúžená nádhernými domami bodrickej znate a kupcov lubických. K
         nastávajúcej schôdzke bolo už všetko pripravené; na okrúhlom, velikánskom námestí, práve v
         prostriedku, vypínal sa pánovite nádherný, obrovských rozmerov pomost, shora nadol lipovými
         vencami a kvietím ozdobený. Predstav si, milý čitateľ, veľkú, z dubových dosák sbitú
         okyptenú pyramídu, ohradenú hore mocným zábradlím, ku ktorému vedú zôkol-vôkol široké
         schody. To bol bodrický pomost, akých po hradoch a mestách bodrických mnoho bývalo. Kontyna
         a pomost boly fóra polabských a pobaltických miest slovanských. Odtiaľto tiekol verejný
         život do žíl národa, ako kedysi z onoho kútika v Ríme, ktorý sa menoval „forum Romanum“,
         vychádzaly rozkazy do celého sveta. Pomost bola tribúna veľkých rozmerov, námestie veliká
         snemovňa. Tu sa rozhodovalo o vojne i o pokoji. S pomosta slovanského hovorievala znať,
         kmeťovia, vladykovia, starejší k národu, odtiaľ slýchavali Slovania, shromaždení na
         schôdzke svojich priateľov, obľúbených rečníkov a radcov v nerestných časoch. Kontyny boly
         národné domy, v ktorých sa kmeťovia, starejší a znať schádzavali, kde sa i súdy konaly,
         niekedy i len besedovalo, jedlo a pilo. Brány kontyny boly vždy otvorené, odkvap kontyny
         bol svätou čiarou, za ktorú sa neprestierala krajinská vláda a kde sa Slovan cítil
         nedotknuteľným. V niektorých mestách, ako v Štetíne, bolo viac kontýn, z ktorých
         najnádhernejšia slúžila k bohoslužbe.
Pomost lubický bol už obtočený zvedavým ľudom, najmä vidieckym, ale aj všelijakými
         hosťmi z ďalekých krajov, ktorí prišli pozrieť na námestie, aby zasa odišli za svojou
         prácou a vykonajúc ju, mohli potom nepretržite brať podiel na národnej schôdzke.
Na druhej strane námestia stál po kontyne druhý najväčší dom mesta. Trojposchodový,
         mohutný budúnok. Každé dieťa v Lubici vedelo, ako to i Jaroš dosvedčoval, že je to
         „Neletyčovec“, sídlo znatnej rodiny tohto mena, ktorej nádejnú ratolesť sme nechali vo
         víťazosláve na Bodričovci. Nemci, teraz častejšie ako kedy predtým navštevujúci Lubicu,
         divili sa nádherným stavbám slovanským, na viac než jedno poschodie budovaným. Nič
         podobného v tie časy v Germánii nebolo vídané.
[
1
]
Ale nielen táto u Slovanov dosť obyčajná rozmernosť robila zaujímavým sídlo rodu
         Neletyčovského. Väčšej ešte zaujímavosti dodával mu povestný jeho obyvateľ a pán, starý
         Neletyč.
Rod Neletyčovcov, rozšírený po hraniciach, deliacich Sláviu od Germánie, bol oddávna
         chýrny v dejinách Polabcov. Ako hrdinskí obrancovia pravého brehu Labe mali Neletyčovci
         svoje dediny a majetky na brehoch Havoly a Labe, kde jedna z najslávnejších žúp, Neletyči,
         ako koreň Neletyčovcov do najneskorších časov sa zachovala. Tam i náš Neletyč, terajší
         obyvateľ Neletyčovca, županoval a junačieval. Nejeden lipový veniec schnie na Neletyčovci,
         ktorý si v boji s nepriateľmi Slovanov dobyl. Na svoje staré dni stratil troch najstarších
         synov vo vojnách s Nemcami a Dánmi, a súc nasýtený búrlivého života junáckeho, preniesol sa
         s posledným, najmladším synom a ostatnou rodinou do Lubice, kde svoj starodávny dom
         okrášlil a rozšíril a žil ctený od národa. Na schôdzkach býval povestným rečníkom a v
         kontyne sedával s kmeťmi, starejšími a vladykmi. Ale nový vek sa nášmu starcovi nepáčil.
         Bol zakorenený, zarytý v starých náukách modloslužby staroslovanskej a nechcelo sa mu
         naskrze vmestiť do hlavy, čo sa dialo v novších časoch po Bodriciach. Jeho veliké zásluhy o
         národ dávaly mu na schôdzkach i v radoch starejších a vladykov prednosť znatného, vek a
         dôvera ľudu kládly ho do radu kmeťov, ale sám už najradšej len v milom svojom kontuši so
         širokou, krivou šabľou medzi starších sedával.
Taká obyčaj bola prijatá v Bodriciach, že znatný nerodil sa ako u Germánov, ale musel si
         postavenie a slávu znatného vydobyť sám. Ale Gottšalk vyvrátil starobylý poriadok a staval
         si podľa svojej chuti hodnostárov a znať, usilujúc sa všetkými prostriedkami odstrániť
         vplyv znate, oslávenej zásluhami. Znatným sa stával v Bodriciach ten, čo sa v službe národa
         trojakým spôsobom vyznamenal: bohatstvom, múdrou radou a hrdinstvom. V Bodriciach
         nevychádzali boháči zo služieb krajinských, ale do nich prichádzali, ak boli chýrni, múdri
         v rade a udatní v boji. Tak sa stalo, že kto týmito stupňami občianskej ctnosti prešiel do
         stavu znatných, mal v národe neobmedzenú dôveru. A po tejto sláve bažievalo všetko, čo bolo
         schopné vyšších vzletov duchovného života. Od času, keď Gottšalk pripúšťal k verejnému
         vplyvu a vážnosti občianskej len ľudí sebe milých, svojich činov pochlebníkov, nebažilo sa
         viac tak nadšene po stave znatného, nešírila sa taká príjemná vôňa okolo toho mena.
Schôdzka sa skladala najmä z týchto troch vrstiev: zo znate, starejších (sem patrili
         kmeťovia a vladykovia) a ľudu. Pospolitý ľud mal všetok rovné práva; všetci ozbrojení
         chodili, všetkým bolo dovolené brať podiel na schôdzkach obecných, župných a národných.
         Patrili k nemu mešťania, kupci, sedliaci, dospelejšia mládež, remeselníci a iné triedy,
         samostatný život vedúce. Pri sporných otázkach na národných schôdzkach obzeral sa ľud
         najmä, ba výlučne, len po starejších; títo bývali najhodnovernejší jeho zástupcovia a
         obrancovia.
Ako všetky význačnejšie domy v Lubici, tak bol teraz i Neletyčovec mimoriadne zaľudnený.
         Vo všetkých komnatách odpočívali hostia, starodávni druhovia starého pána, alebo synovia
         týchto. Ešte len i vyslanci polabských Vietnikov, hoc už zväčšej časti pokrstení, hlásili
         sa po starej známosti k Neletyčovi, chýrnemu pohostinstvom i vlastenectvom.
Pán domu nemohol spať; vstal včasráno a zahodiac si starý, milý kontuš (sviedol v ňom
         nejednu bitku s nemeckými družinami), otvoril si okno v treťom poschodí, kde rád býval pre
         rozkošný výhľad na Travnu a na blízke pomorie, na prístav a na mesto rozkošné. Ochladil si
         premýšľaním a nespavosťou rozpálenú tvár a začal sa prechádzať po dĺžke priestrannej
         komnaty. Silný, plecitý starec, akého sme ešte v tejto povesti nestretli, je pán z
         Neletyča. Biele dlhé fúzy a brada, do pol širokých pŕs siahajúca, dodávala mu veleby,
         ktorej sa tak rád čuduje človek. Sedemdesiat rokov preletelo už nad vážnymi jeho šedinami,
         ale hlava nepoznala ešte smutnej plešivosti a oko nestratilo jasného pohľadu: iné to kedysi
         pretekaly sily žilami dávnych pokolení ako teraz, v tomto veku rozkoší, plešín a predčasnej
         slepoty! Udatne sa pasoval náš starý Neletyč s nemeckými markgrófmi, ktorí, nemajúc kráľa,
         robili, čo sami chceli už roku 1062. Po päťdesiatich i deviatich rokoch života, plného
         slávy a zásluh, dobre je takto zavčas rána v zdraví a hojnosti pozerať zo svojho okna na
         rozkošný kraj! Mnohý na jeho mieste bol by spokojne spal a netrápil si myseľ starosťami o
         vlasť a národ svoj; Neletyč však, hladiac si veľké biele fúzy, rozmýšľal o veciach národa.
„No veď uvidíme,“ vravel si, „aké to budú zmeny, ktoré Gottšalk zasa vdvorí do Bodríc!
         Že zamýšľa čosi neslýchaného, dokazuje všetko, čo vidíme diať sa pred sebou. Plná Lubica
         národa!“
„Len keby človek od toho všetkého zmúdrieť mohol! Ešte i Vietnici sa dohrnuli! Aby ich
         bol Perún roztrieskal prv, než mali zradiť Sláviu! Čo tí len chcú na lubickej schôdzke? Ale
         pravda, pravda, Gottšalk chce mať viac kresťanov v Bodriciach. Tiež si azda myslí, že by
         Bodrici nechceli tak tancovať, ako im dá s pomosta húsť od svojich ,znatlíkov!‘
[
2
]
Keby som nehľadel na staré pohostinstvo svojho rodu, nebol by som Vietnikov do
         domu pustil: tí nám dostrážili slovanských hraníc! A oni si azda myslia, že Neletyč už tak
         ohluchol a oslepol, že nevie, ako sa Vietnici krstom Vojtecha brémskeho opreteky oblievali?
         Ó, neklamte sa, Vietničatá, potomci spanghartení po starých slávnych Vietnikoch! Nuž ale čo
         si počať? Už len i ďalej budeme tak robiť, ako robievali naši starí: vraha v poli biť a v
         dome ho nachovať všetkým dobrým!“
Tak rozvažoval o niektorých svojich nemilých hosťoch. Vietnici a brémsky arcibiskup
         Vojtech nedali mu pokoja.
„Ako múdro, ako ľstivo to navliekol Vojtech. Že vraj založí severný patriarchát na
         pokorenie Ríma a nemeckých kráľov, len aby sme prijali krst! Takou lesťou omámil
         ľahkoverných Vietnikov a už sa prediera s touto úskočnosťou i do Bodríc! No a bláznivý
         Gottšalk otvoril mu dvere už aj tu. Ale počkaj, nemá sa ti to u nás podariť, napriek
         dvoranínstvu, napriek kúpeným „znatlíčkom“ a desiatlikom. Máme my Slovania svoj severný
         patriarchát tam na Arkone a tam i náš patriarcha Budučič sedí. Ani Vojtecha z Brém, ani
         pápeža z Ríma nebudeme kupovať za svoju slobodu. Ó, Gočalko — Gočalko, pôvodca nášho
         nešťastia! A tí Vietnici pod mojou strechou! Prišli najímať starého Neletyča do Vojtechovej
         služby, aby vymanil svoj ľud zo služby jedného a pomáhal ho podmaniť druhému! Hahaha!
         prečože ste hneď pri vstúpení pod moju strechu neprejavili svoj úmysel? To by sa bolo mohlo
         vrátiť moje pohostinstvo s krátkej cesty!“
Tak dumal náš starec, merajúc ťažkým krokom komnatu svoju; letely mu hlavou myšlienky o
         pohyboch tejto i tamtej strany Labe. Vietnici mu ležali, ako sa hovorieva, v žalúdku; oni
         strážievali labskú hranicu a podľahli zo všetkých najsamprv vplyvu nemeckému. V tomto čase,
         pravda, ešte i tam pohanské živly prejavovaly život, áno i pokrstení Slovania klonili sa
         dosiaľ k národným obyčajam a kresťanstvo prijímali viac pre vonkajšie ako vnútorné
         prednosti. Ktovie teda, či Neletyč neublížil svojim hosťom? Či práve nepohostil zástancov
         bohoslužby národnej? Čas to ukáže. Neletyčovi sa plnila hlava všelijakými pochybnosťami. Od
         Gottšalka nečakal nič dobrého, znajúc vrtkavosť jeho mysle a vzburu i zlosť proti národným
         obyčajam. Preto ani celú vec schôdzky nechápal v takých ružových nádejach, ako iní. Vedel s
         istotou, že to nebude schôdzka podľa starobylých zvykov, ale nebolo mu jasné, na čo sa má
         hotoviť. Čoho sa najviac obával, bolo, aby Gottšalk neužil schôdzky ako prostriedku mocne
         na národ účinkujúceho na zovšeobecnenie a ako by uzákonenie kresťanstva. Skúsil už, že
         Gočalko rád vydáva kúsky, ktorých nikto nečakal. V zamyslení zastavil sa pri okne a skuhral
         na Gottšalkove skutky:
„Kresťanské knieža, vyšlé z rúk lüneburských mníchov vrhne sa do náručia slovanských
         pohanov a vyženie zo zeme mníchov a biskupov so všetkými ich nemeckými družinami! Nato sa
         slíže so svojimi nepriateľmi, pomieša a pomúti všetky krajinské sväzky a potom ide hľadať
         služby v inú stranu, do Dánska, opustí zem, prestol, ženu, deti a Bodrici musia počúvať,
         ako ich knieža slúži Dánom! Vráti sa za čas v sprievode dánskej princeznej, dá sa od pána
         svokra uviesť na bodrický trón a za odmenu vprevadí chvost Dánov a Nemcov do Bodríc,
         pousádza znovu biskupov a mníchov, prekrúti čím hore tým dolu všetok poriadok i správu
         obecnú a obklopí sa družinou zo všetkých uhlov sveta posháňanou! Ledva sa žasnúce oči
         národa spamätaly, ledva navrela žlč hnevom, dá ti, hľa, roztrúbiť z čista jasna schôdzku,
         vraj podľa starých obyčají a ja sa musím s hanbou priznať, že ani za našich lepších časov
         nebývalo schôdzok v takej rozsiahlosti. Tu Vietnikov, tam Štetínčanov, Havolanov, Pomorcov
         — a čo ja ešte viem koho nastruboval do Lubice, čo toto bude?“
Rozplamenená tvár smädí po chladiacom vetríku ako jeleň na horách po vode. Starý pán
         oznove sa zastavil pri obloku a pozrel dolu na námestie. Potom sa zahľadel po kraji, ktorý
         ležal pred ním v príjemnom rannom odeve. Strieborný pás Travny ťahá sa od severu na juh.
         Miestami ako by mala rieka úmysel pohrúžiť vlny svoje do Labe, ale uzrúc nádhernú Lubicu,
         ako by po nej zatúžila, razom sa rozhodla a k nej, do jej zálivu sa ponáhľala. Bielomodré
         obláčky hmly, ako by sa v nich domáce Rusalky cez stužku travnianskych vôd prevážaly,
         vznášajú sa nad korytom rieky a pomáhajú maľovať túto rozkošnú, velikánsku panorámu.
„Ó, vlasť moja krásna, moja rozkošná zem!“ zvolal bujarý starec, zanietený tým pohľadom.
         „Aké krásne kraje, aká pohodlná šírosť pre šťastný národ! Aké cesty pre obchod! Aký šťastný
         by tu mohol byť národ! Aké veľké pokolenie, oplývajúce pokladmi celého sveta, kvitlo tu
         kedysi! A teraz? Národ žobrákov! Za taký krátky čas takto zopsiť, takto na mizinu priviesť
         kvitnúci národ! Ó, kto zúčtuje so zradnou znaťou, kto zúčtuje s ľahkomyseľným Gočalkom?
         Svantovít, ty sám pomáhaj!“
Neletyč sa odvrátil od okna a začal sa zasa prechádzať silným krokom. Náhle však, ako by
         mdloba naň prišla, ľahol si na lôžko a nútil sa odvrátiť myseľ od národného nešťastia. Ale
         myšlienky tiskaly sa neodbytne. Schytil sa znovu a znovu meral komnatu mocným krokom.
„Už je rok odvtedy, čo Daryč priniesol posledný remeň od Budučiča; myslel som si vtedy,
         že do roka bude po Gočalkovom gazdovaní; také sväzky sa zakladaly, také pokánie robili na
         Arkone hriešni bratia, že som myslel, že čoskoro doletia orli ránski, havrani lutickí,
         sokolovia vagirskí, jastrabi ratarskí a pod zástavou Svantovítovou vytrhnú nás z pazúrov
         cudzej sberby. A ono vystalo! Kdeže sú tvoje sľuby, veľžrec slávny? Hm — píšeš, pravda, že
         je pokladnica i komora Svantovítova zasa plná; ale čo to platí, keď v nej poklady
         hrdzavejú? Pýtam sa po skutku. ,Spojenie, oľutovanie hádok, pokánie, sľuby, výhľady na
         skoré víťazstvo…‘ dobre, dobre všetko, všetko sa to dá predstaviť v zážinkovom opojení: ale
         ja sa domáham skutku, ha! kdeže je skutok? Celý rok, Svantovít mocný, ubehol, bez skutku ti
         celý rok ubehol! Už by som bol na Budučičovom mieste našich vrahov nie za Labe, ale za Rýn
         zahnal s takými velikánskymi prostriedkami, aké Budučičovi k službe stoja! Eh — ale naši
         žreci tiež viac času zmárnia veštením a holým hľadaním vôle bohov, ako vykonávaním tej
         vôle! Keby len tých bol zobral pod zástavu, čo boli vlani na Arkone na zážinkách a doviedol
         toľko slovanských hrdinov do lubického zálivu, bol by svet videl, či by sme neboli urobili
         poriadok so saskými a dánskymi dobrodruhmi i s ich kniežaťom! Ale on si najprv na
         vagirských brehoch, na Fembre, v Bismaroch — a Živa vie, kde ešte — sklady robí, chystá a
         nám len čakanie a čakanie nakazuje z arkonskej kontyny.“
Tak, hľa, ani v túto stranu obrátené myšlienky nedoniesly pokoj nášmu starosťou o vlasť
         usúženému starčekovi. Mladícka nedočkavosť a oheň tridsaťročného chlapa žiari z každého
         pohnutia i posunku jeho. Ako si tak v mysli opätuje nádeje, čo v ňom list Budučičov pred
         rokom vzbudil, počuje zrazu otvoreným oknom náramný rev a nekonečný jasot.
„Tu to máš,“ mrmlal si, usmievajúc sa z chuti pod fúzy, „už sa Bodrici hotujú na národnú
         schôdzku! A ako uhádli nápev schôdzkových lomozov a vreskov! Hahaha! No, my sme tiež tak
         robievali, bez toho nemôže byť schôdzky. Tam kdesi na pomoste mládež napodobňuje schôdzku!
         A národ sa teší.“ Ani nepozrel oknom, čo sa to deje. Len trochu veselším myslením sa
         obživil a rezkejšie sa prechádzal po svojej komnate. Z chvíľkovej chladnokrvnosti ho však
         čoskoro vytrhol nový, ešte prenikavejší krik, búchanie, vresk a lomoz. Pozrel z okna na
         námestie a povážlivo zakrútil bielou hlavou.
Ľudia na námestí mecú a strkajú sa v najväčšom zmätku. Jeden beží cez druhého. Biskupskí
         i kniežací drábi behajú v tlupách sem a ta. Jadrom čudného obrazu je mládež a v jej
         prostriedku Jarbod víťazne sa na nosidle z kopíj nad množstvo vypínajúci. Ledva sa mládež
         dostala k pomostu, už chlapi, zanietení príhodou, schytili hrdinského mládenca na ramená a
         niesli ho na pomost uprostred pochvalných krikov, pozdravujúcich a vítajúcich mladého
         Neletyča! Tí, čo sa nemohli dozvedieť, o čo ide, čo urobil Jarbod takého znamenitého,
         domáhajú sa hodnovernej zvesti. Každý hovorí, čo počul. A jeden počul to, druhý ono. Ale
         málo bolo takých, ktorí hodnoverne vedeli, čo sa prihodilo.
„Jarbod Neletyč je na pomoste, čujme ho!“ ozvaly sa hlasy.
Víťazný mladoň vyčnieval z mohutných ramien chlapov, čo ho niesli, ako Jarovít zo svojho
         podstavca! Otec v okne žasol nad hrôzovelebným obrazom.
„Pevné žily máš, chlapče!“ mrmlal si starec pod fúzy, keď videl, ako sú zakotvené nohy
         jeho syna v dlaniach silných chlapov bez toho, že by sa skláňaly v tú alebo onú stranu!
         „Pravda je, že jablko ďaleko od stromu nepadá, alebo aký otec, taký i syn! My sme tiež
         lepšie nerobili; ale toto, to je predsa čosi povážlivého!“ rozväzoval Neletyč, stojac
         nepohnute v okne a čakajúc, čo sa bude diať. Ale čím viac naslúchal vysvetľovaniu raňajšej
         udalosti, tým viac žasol a ľakal sa. Jarbod totiž výrečnými ústami líčil príbeh, ktorý sa
         na svitaní udal na Bodričovci. Keď začal opisovať Jarmilu, prišiel do zápalu a podrobne, v
         mladom zanietení hovoril o utešenej deve. Nevynechal ani najmenšieho, ani pod ľavým okom
         sediaceho znamenia. Takže i fúzatí chlapi si utierali svoje bajúzy, nevediac, čomu sa majú
         väčšmi diviť, či predmetu Jarbodových opisov, či skvelej výrečnosti tohto.
Neletyč odvrátil sa od okna a začal sa prechádzať po komnate. S úžasom zvolal: „Nemožno,
         nemožno! Kade to, chlapče, viedli dnes bohovia spásy tvoje nohy? Veď je to obraz našej
         kňahyne Jarmily, ako sa skvela kedysi pri boku Gočalkovom!“ Potom, zalomiac rukami, hodil
         sa do stolice. Horúce slzy tiekly po lícach jeho. „Ó, nešťastná Onodragovna, kňahyňa naša,
         kde, v ktorom kúte sveta sa nachádzaš?“ Tu sa mu však v mysli zasa predstavil Jarbod. Vstal
         a ponáhľal sa k oknu. Díval sa na pomost ešte väčším množstvom ľudu obkolesený. Prenikavá a
         búrlivá reč Jarbodova vzbudila v obecenstve i protivné hlasy. Pliesnič s poviazanou hlavou
         a postískaným hrtanom, Stolbec s preťatou rukou, kniežací a biskupskí drábi s rozštiepenými
         hlavami a Kvasnec s brblavými poznámkami búrili všemožne oproti Jarbodovi Neletyčovi a
         vysvetľovali udalosť po svojom. Desiatlici a drábi sháňali pomoc, činiac pritom nekonečný
         krik a lomoz. Ale ani bodrickí parobci neboli leniví a mocne sa vynasnažovali osláviť
         svojho súdruha. Tamtí ukazovali na ranených desiatlikov a pochopov, viniac Jarboda z obrany
         pohanstva, títo zasa vychvaľovali hrdinstvo junákovo v obrane nevinných, pri pobožnom
         skutku znepokojovaných Bodričaniek. Z kresťanstva desiatlikov robili si nahlas posmech,
         vykrikujúc „vkrivolsa, vkrivolsa“.
[
3
]
„Dolu s pohanom,“ ozval sa hlas mohutného chlapiska, stotníka kniežacej stráže, ktorý si
         asi s tridsiatimi drábmi kliesnil cestu prostriedkom rozkvaseného ľudu a pretláčal sa k
         pomostu. Všetok ľud, vyjmúc žien, ozbrojený, rozstúpil sa na dve nesmieriteľné strany. S
         oboch strán pokrikovali na seba patriční poburovatelia. Štrngot zbrane, výskot ranených,
         hulákanie sberby, behanie, stisk, slovom obraz hrôzyplný videl pred sebou starý Neletyč.
         Krv jeho tuhla úžasom, takže i keby chcel, nemohol sa oddialiť od obloka. Vtom sa nanovo
         zjavila dômyselnosť jeho syna. Stojac stále na pleciach chlapov, zdal sa vzbúrenému
         obecenstvu naozaj ako nejaká nadzemská bytnosť. Naraz zajačí zpomedzi jeho prstov, do úst
         vložených, prenikavý hvizd. Až zaľahlo v ušiach všetkých bližších. Okamžite nastalo
         utíšenie. Toto použil Jarbod a hovoril:
„Udatní Bodrici! Nechajte teraz zbraň na pokoji! Veď ju azda čoskoro budeme môcť lepšie
         užívať. A týchto drábovských hrdinov sa neľakajte, na tých budú onedlho dosť dobré i
         korbáče. Chcem vás poprosiť, aby ste nástojili na dnešnej schôdzke, že ma nemajú súdiť tí
         kniežací kresťania za moju dnešnú obranu žien, ktoré sa modlily k našim národným bohom.
         Lebo tí by ma ľahko odsúdili do čiernej komory, ako sa to už stalo mnohým statočným
         chlapom, ba — ó večná hanba — i ženám bodrickým. Poddávam sa národnej schôdzke, tá nech ma
         súdi po starootcovskom zákone! Štyria ozbrojení chlapi šli proti starene a útlemu dievčaťu
         a chceli ich hodiť do Travny preto, že obetovaly našej Žive, ktorú nám zradne z Bodričovca
         odňali. Mne pomáhal Jarovít, pomôže i nám všetkým, ak sa budeme o jeho česť po chlapsky
         starať!“
„Sláva Jarbodovi!“
„To je Jarovítov posol!“
„Nech rozhodne schôdzka, veď sa nahľadíme, kto bude chcieť stíhať nášho Jarboda!“
A takéto výkriky rozviazaly ústa ľudu. Protivníci naľakane čušali. Starý Neletyč, stojac
         v okne, nemohol odvrátiť oka od svojho Jarboda. Bolo mu síce zo srdca ľúto, že ihneď nešiel
         dolu a nevytrhol svojho syna z nebezpečenstva, ale zasa sám sebe sa vyhováral: „Ký bes
         vedel, čo z toho všetkého vyrastie? Zatvrdilý znáchor z Neletyča! I my sme mávali za mladi
         všelijaké dobrodružstvá, ale toto… čosi takého ani ja nemám v pamäti! A keby už aspoň nebol
         zabŕdol do tých kresťanských sudcov, lebo z toho zasa bude právo, to sa majú zas navážiť
         slov v kontyne. Hlúpe chlapčisko, ani to ešte nevie, že podľa starootcovských zákonov
         nesúdievaly viny a priestupky schôdzky, ale starejší a kmeťovia. Hm, hm, čo tu robiť?“ Tak
         dumal Neletyč, stojac vždy ešte v okne. Naraz sa však obráti a začne sa chvatne obliekať.
         Nevdojak podíval sa na druhú stranu námestia a zbadal, že konca kontýnskej ulice stojí
         kniežacia družina s Gottšalkom na čele. Zdá sa, že nik z davu ju nepozoroval; všetci
         načúvajú napnute slovám Jarbodovým.
A vskutku. Knieža priletelo cvalom na čele svojej družiny práve v tej chvíli, keď Jarbod
         zapískal na prstoch a strhol pozornosť davu na seba. Zprvoti nechápal Gottšalk ničoho.
         Vrhol prvý svoj pohľad na nádherný, hrdo sa pnúci Neletyčovec a jeho oči padly ihneď na
         starého Neletyča. Zdalo sa mu, že Neletyč sa usmieva, ako by posmeľoval kohosi. Zamračil sa
         a uprel zraky na mladého rečníka, vysoko nad stlačený ľud sa vypínajúceho zo svojho živého
         rečnišťa. Tichosť, s ktorou ho obecenstvo počúvalo, zarazila ešte väčšmi knieža. Vysoká
         postava Gottšalkova natiahla sa zvedavo na sivom, ohnivom koni. Kôň, chtiac ešte vyššie
         zdvihnúť svojho pána, spínal sa na zadné nohy a erdžal veselobujne. Po pravom boku kniežaťa
         šli obaja biskupi, rárožský a stargradský, na čiernych, bujných paripách. Obaja sa
         úzkostlivo obzerali na všetky strany. Gottšalk vypočul síce pokojne, ale so zimničnou
         hrôzou zvučné a všetok odpor srážajúce slová Jarbodove. Vnútorné pohnutie hnalo mu krv do
         tváre. A keď znovu zdvihol zrak k Neletyčovi a vždy ho ešte v tom istom postavení
         spozoroval, striasla ho zima. Len spomienka na jeho kniežaciu moc, ktorá vyleje pomstu na
         buričov, zdržala ho, že nebodol koňa a, vytiahnuc meč, nerútil sa sám k miestu, s ktorého
         sa pred jeho tvárou tak hrozne poburoval ľud.
Biskupi mali svojich tlmočníkov. Tí im šeptali do uší, čo počuli a čomu ich páni
         nerozumeli pre neznalosť ľudového jazyka. Po ľavom boku kniežaťa sedel Pluso ako uliaty vo
         svojom sedle. Skoro sa nepohol, ani sa neobzeral a predsa, zdalo sa, že rozumel všetkému.
         Vedľa neho sedel na koni bucľatý Skiold a vyplešťoval malé oči sem i ta, napred i nazad.
         Krútil svoj tlstý, krátky krk, a predsa ničomu nerozumel, nevedel celkom nič, čo sa deje.
„Tu, hľa, čo máme,“ prehovorilo ustrnuté knieža ticho a po slovansky ku svojmu švagrovi.
         „Ale zdá sa mi, švagor, že tie malé iskrivé oči tvojho suseda ďalej a lepšie vidia, ako —“
Ešte neskončilo knieža, už Skioldov kôň vklinil sa medzi paripu Plusovu a kniežaciu;
         bucľatá tvár s hrubou hlavou Skioldovou prestrčila sa medzi oboch a povedala po dánsky
         Gottšalkovi: „Vidím, že sú veci nie v poriadku; bez tvojho rozkazu, knieža, prihotovil som
         sa na všetky možné príhody: moji Dáni stoja za Lubicou, či ich azda nebudeme potrebovať?“
Rárožský a stargradský biskup začuli jeho slová a už obkľúčili knieža, odtisnúc Plusa
         stranou. Tajne si čosi šepotali a rozveselili svoje tváre. O chvíľu ich Skiold opustil a
         cvalom zaberal kontynskou ulicou.
„Kto vie, čo je vo veci? Knieža moje, nedaj sa schvátiť náruživosťou!“ prosil Pluso,
         priskočiac zasa ku kniežaťu; staré obyčaje sa navracajú so starým duchom a takéto veci
         bývaly prv čímsi obyčajným. Jednou múdrou rečou sa zasa upokojí celá táto búrka, len čo sa
         začne schôdzka.“
„Eh, choď so svojimi chladnokrvnými poznámkami!“ odvrklo nevrlo knieža, „že vraj kto
         vie, čo je vo veci? Bodrici sa búria, nuž to je! To je vďaka, že som im svolal schôdzku
         podľa starých obyčají!“ Knieža hodilo nahnevaný pohľad po Plusovi. Ten si mrmlal pod fúzy:
„Hm, stará obyčaj, starý duch, veď som to vždy hovoril; predsa sa nečudujem tomuto
         malému neporiadku!“
Dánski a saskí vojvodovia a baróni naťahovali sa na svojich paripách, chtiac vidieť nové
         veci. Pluso sedel chladne vo svojom sedle; bolo mu zo srdca ľúto, vzhľadom na veľkú
         Gottšalkovu citlivosť, že sa prihodilo čosi neočakávaného, nepríjemného; ale nevidel ešte
         nič nebezpečného, čo by bolo vyžadovalo dajakých zvláštnych prostriedkov, o ktorých, ako sa
         mu zdalo, sa už Skiold s biskupmi a kniežaťom bez neho dohovorili.
Medzitým, čo sa toto dialo okolo kniežaťa, spozorovalo už i všetko ostatné obecenstvo
         jeho prítomnosť a utíšilo sa, preukazujúc tu a tam úctu k nemu. To, zdalo sa, príjemne
         účinkovalo na rozdráždenú myseľ Gottšalkovu. Zmiernil sa trochu, ale predsa prísnym, trochu
         trasľavým hlasom rozkázal:
„Dolu s tým chlapcom, pomost je nie pre takých buričov!“
„Dobde, dobde, budič je Jadbod, budič budičský, dolu s budičom,“ vykríkol v tlupe
         desiatlikov stojaci Kvasnec. Ostatní desiatlici revali za ním, opätujúc jeho výkriky. Okolo
         kniežaťa shromaždilo sa čoskoro všetko, čo sa klonilo k novému veku a z tých alebo iných
         príčin nadržovalo kniežaťu.
Na rozkaz kniežaťa onen stotník, čo sa už raz bol rozbehol za Jarbodom, vymrštil sa
         náhlivo ako tiger aj s dvoma ešte drábmi na pomost a už-už mal Jarboda vo svojich rukách.
         Vtom sa mu však sto prekážok vrhlo do cesty. Jarbod bol obkolesený svojimi, a ledva sa
         drábi opovážili na pomost, už ich nebolo vidieť: ako snopy mlatci, tak ich mládež okolo
         Jarboda rozsekala šabľami a kyjmi.
„Kto sa opovážil vyliať krv mojich sluhov?“ rozkríkol sa Gottšalk a bodnúc koňa, vrhol
         sa medzi ľud, husto ho obstavší. Kniežacia družina poberala sa dlhým radom za ním
         prostriedkom rozrazeného ľudu. Ľud sa zľakol svojho skutku, mládež začala sa klátiť.
         Gottšalk s vytiahnutým mečom, hrdo sa na koni vypínajúc a obtočený družinou, drábmi a
         desiatlikmi, rozkazoval s odvahou a čo chvíľa stal sa pánom osudnej chvíle. Jarboda
         odzbrojili a doviedli pred knieža.
„Ty si teda Neletyč?“ spýtal sa ho Gottšalk.
Jarbod bez všetkého strachu povedal celé svoje meno.
„Ha! hadie plemeno pohanstva najzarytejšieho v Bodriciach; videl som, videl i tvojho
         otca, ako ťa zo svojho okna pobádal k buričstvu! Tak sa mi vy dvaja budete stavať do cesty?
         Pri pekla čiernej moci, do čiernej komory s buričom!“
„Jasné knieža! Neletyčovci nie sú hadie plemeno!“ Starý Neletyč, v krásne prámovanom
         kontuši, vo vysokej čiapke s orlím perom, v žltých nízkych čižmách, so širokou šabľou
         zjavil sa pred Gottšalkom v úplnej dôstojnosti znatného. Už bol i Jarbod otváral ústa, aby
         odpovedal kniežaťu na urážku rodu Neletyčovcov, ale v onom veku mlčali ešte synovia v
         prítomnosti otcov; zadržal teda prúd, ktorý hrozil preraziť si cestu ústami.
„Ako vravím, jasné knieža, a vravím to na starú česť rodu Neletyčovcov, my nie sme hadie
         plemeno. Náš znatný rod sídli oddávna na Labe i v Bodriciach a nikto z nás neprehral si
         čestné meno znatného. Ale čo na tom; česť znatných my nemáme ani od teba ani od seba, tú
         nám dal národ náš a nikto nám ju nevezme, pokiaľ budeme národu svojmu verní. Ale knieža,
         ver statočnému bodrickému znatnému, keď ti hovorí pri mene Triglavovom, na pomstu Perúna,
         že neviem, čo sa dnes stalo a na vine svojho syna — ak sa vina dokáže — ani na zásluhe — ak
         si akúkoľvek mečom dobyl — nemám nijakého podielu ani spoluvedomia.“ Tak neohrozene,
         hľadiac v tvár kniežaťa, hovoril Neletyč.
„Videl som ťa stáť pri okne,“ odvetilo knieža napochytro. „A tak je Triglav i Perún
         bohom, ako pravdu vravíš, že nemáš podielu na synáčkovom zločinstve!“
„Tak je, ako hovoríš, mocné knieža! Tak je Perún i Triglav naším bohom, ako vravím
         pravdu. Tak je, tak! Moje svedectvo potvrdzuješ sám; len zostaň pri svojom výroku, ja
         zostanem pri svojom. O synovej vine či zásluhe neviem viac ako ty!“
„Neletyč je spravodlivý človek,“ kričaly hlasy z námestia, pomosta i v samej blízkosti
         kniežaťa.
Iný hlas zvolal: „Čujete? Knieža vyznáva Triglava a Perúna!“
Tak sa miatly pochopy o podstate toho, čo povedalo knieža Neletyčovi a Neletyč kniežaťu.
         Povstal z toho zmätok. Jedni sa tešili, že Gottšalk zasa vyznáva národnú modloslužbu,
         druhí, dobre vediac, čo si majú myslieť, kričali na slávu Neletyčovcom, tretí oslavovali
         knieža. Kvasnec, keď počul, čo sa deje, brblal poskakujúc: „Dobde, i tak dobde, vedu dobde,
         že knieža naše vyznáva zasa Tdiglava a Pedúna, budeme zasa všetci jednakí a tak obdadíme i
         Tdiglava i Pedúna i Živu i Jadovíta pdoti Nemcom, hahaha!“
Medzitým doviedli ku kniežaťu Pliesniča a Stolbca, a za nimi vliekli sa aj iní poranení,
         kričiac o pomstu pohanom. Knieža sa dopytovalo na pohanské modloslužobnice, o ktorých
         desiatlici rozprávali ako o vinníkoch dnešnej rozopre, ale nikto nevedel povedať o nich ani
         najmenšej zvesti. Doviedli i Kvasneca, lebo sa chvastal, že aj on bol pri tom. Ale ten sa
         odvolával zasa na Jaroša, brblajúc: „Jadoš by mal vedieť najlepšie o všetkom, jeho som ja
         sám postavil na stdáž, aby dával pozod, kým my dovedieme pomoc! My sme pomoc doviedli, a
         Jadoša Jadošského už nebolo na Boddičovci! Nuž ale nechajte to už, pán knieža, všetko tak,
         už je všetko dobde, budeme sa biť za Tdiglava i Pedúna spolu s vašou kniežacou milosťou!“ Z
         toho, pravda, nemohlo zmúdrieť ani knieža, ani nik druhý; všetka zodpovednosť ležala na
         Jarbodovi Neletyčovi! Jeho obviňovali nielen desiatlici, ale aj sám sa najväčšmi obvinil
         svojou búrlivou rečou. Či potrebovali viac dôkazov? Ale kniežaťu, zdalo sa, šlo veľmi o
         poznanie modloslužobníc.
„Začať schôdzku,“ zvolalo naposledy knieža a súčasne rozkázalo pokynom, aby odviedli
         Jarboda. Starý Neletyč proboval ešte vyslobodiť svojho syna. Ale nadarmo. Odstrčený drábmi,
         pokarhaný nepriaznivým pohľadom kniežaťa, musel strpieť, aby ho kniežací zbrojnoši a drábi
         odvliekli. Knieža soskočilo s koňa a pošlo k povýšenému, purpurovými kobercami pokrytému
         prestolu, ktorý bol preň upravený vedľa pomosta.
Jeho družina odovzdala kone paholkom a zaujala miesta okolo trónu. S druhej strany
         pomosta sedeli vyslanci rozličných miest, dedín a iných susedných kmeňov. Pomost preplnený
         bol starejšími, vladykmi, kmeťmi. Pohyblivým zábradlím bolo oddelené poslúchajúce
         obecenstvo, ktoré sa chovalo veľmi úctivo a ochotne proti tým, čo zavádzali poriadok.
Medzi začiatkom schôdzky a koncom opísaného výjavu nastalo tajomné ticho. Nepokojné
         živly, mladá chasa a nadšení priatelia Neletyčovi, ako aj zvedavý ľud, ktorého väčšmi
         zaujímal Jarbodov osud ako schôdzka, pobrali sa preč, sprevádzajúc stráž, čo odvádzala
         hrdinu dňa. Temer všetkými z námestia vedúcimi ulicami hrnuly sa prúdy ľudu. Jarboda viedli
         na Bodričovec, predbežne do starej kontyny.
Gottšalk sa zdvihol so svojho prestola a pretrhol tichosť oslovením shromaždeného
         národa: „Vitajte mi, slávna znať, starejší a národ bodrický! Vitajte mi i vy, slávni
         vladykovia, kmeťovia a vyslanci, čo ste prišli z odľahlých krajov a zemí Slávie!“
Na tieto úvodné slová zdvihla sa kresťanská znať a kniežacia družina so svojich miest
         okolo prestola a jednými ústami hlučné „sláva kniežaťu“ po tri razy vyvolala. Starejší a
         kmeťovia, sediaci na protivnej stone, čupeli so svesenými hlavami; v národe volaly
         Gottšalkovi na slávu len osamotené hlasy. Knieža meralo ostrým zrakom shromaždený ľud; po
         utíšení sa ruchu pokračovalo vo svojej reči:
„Boh náš trojjediný, Hospodin zástupov pomáhal nám posiaľ. On dáva víťazstvo, a koho sa
         on ujme, ten stojí pevne. Rána a kmene zapieňanské pokorené sú zbraňou našou a našich
         spojencov. Bodrici majú v Dánoch verných spojencov a mojím úsilím vyrástli nám priatelia a
         spojenci z vražedných nepriateľov Sasíkov. Vo vnútri i navonok máme tie najkrajšie výhľady
         na zdarilý rozkvet národa. Evanjelium Pánovo nachádza v Bodriciach so dňa na deň menej
         odporcov a dá Nebeský Pán, že čoskoro padnú i posledné pozostatky pohanskej modloslužby.
         Potom budeme môcť s tým väčším osohom šíriť spasiteľnú vieru kresťanskú na sever a východ a
         oblažovať bratov svojich, dosiaľ ešte vo tmách pohanstva trčiacich. Tak staneme sa
         duchovnými dobrodincami svojich bratov za Odrou. Bludy žrecov arkonských sa zamedzia a celý
         slovanský sever bude osvietený požehnaným svetlom viery v Jezu Krista. Onedlho bude žiariť
         kríž Kristov s výšin arkonských a Kyrie eleison sa bude spievať a ozývať od Labe až po
         Vislu, čoho daj sa nám, Bože kresťanov, čo najskôr dočkať! — — Slávna znať, starejší a
         národ! Buďte mi nápomocní v tomto veľkom diele; sám Boh bude naše dielo korunovať
         požehnaním. Zakladajme spoločne a ochotne kláštory, kostoly, fary, prepoštstvá a biskupstvá
         na všetky strany. Syn nášho národa okrašľuje už jednu z najkrajších arcibiskupských stolíc
         kresťanského sveta: je to našinec Vojtech brémsky. K tomuto sa skloňme, ako ku bratovi
         svojmu, všetci. Zo svätých jeho rúk prijmime požehnanie. On bude pastierom ovečiek
         slovanských a spojí nás všetkých v jednom stáde. Tu stoja pred vami mužovia boží, biskup
         rárožský a stargradský, oni vás poučia lepšie a dokonalejšie o tom, čo vám treba vedieť z
         veľkých, áno najväčších vecí nášho národa. Oni iste vykonajú u arcibiskupského stolca nášho
         Vojtecha, že sa nás ujme, navštívi nás a vradí nás do nového sveta, povstávajúceho v jeho
         jasnej mysli a veľkom duchu. Dobre potom bude bodrickej zemi. Táto schôdzka položí si
         najkrajšiu pamiatku aspoň na tisícročie tým, že ustanoví dnes všeobecný krst národa
         bodrického a s ním spojených susedných kmeňov. Spevci budú oslavovať v piesňach našu Travnu
         ako Jordán tohto slovanského severu. Národy kresťanské, ktoré nás dosiaľ nenávidely pre
         hrubú modloslužbu, ktorej sme boli oddaní, vojdú s nami v mocné a šťastné spolky: a tak
         národy na zemi, anjeli a Matka Božia v nebi budú sa nad tým radovať!“
Gottšalk bol rečník, krása jeho postavy, pravda, ktorou boly rozohnené jeho prsia,
         pomáhaly mu. Na slová, s ohňom a zanietením prednesené, zdvihla sa kresťanská znať a celá
         jeho družina a prijímala s hlučnou pochvalou výroky a želania výrečného kniežaťa. Biskupi,
         sopnúc ruky k modleniu, začali spievať ambroziánsky chválospev „Te Deum laudamus!“
         Prenikavý tento obrad nemal, pravda, žiadúci výsledok u národa na tie dojmy nepripraveného.
         Shromaždený ľud si väčšinou robil posmešky zo spevu, ktorému nerozumel.
Oči všetkých pozorovaly však biskupa rárožského Jána, ktorý pozdvihnúc sa s miesta,
         začal hovoriť k národu. Nastalo čarovné ticho, lebo každý chcel počuť hlas božieho muža,
         ako ho bolo nazvalo knieža. Jeho slová znely ako zvon a prenášaly sa s miesta na miesto, z
         ucha do ucha, ale nikto im nerozumel. Biskup Ján hovoril latinským jazykom slovanskému
         národu. Biskupský tajomník tlmočil, pravda, za každým oddielom biskupovej reči obsah
         prednesených náuk, bola to reč plná právd viery kresťanskej: ale prešla bez želaného
         výsledku. Všetko to bolo cudzie národu v starodávnej modloslužbe vychovanému. Po biskupovej
         reči nastalo ticho. Ľud sa obzeral po sbore starejších, ktorí však len dumali, majúc
         svesené hlavy a uvažujúc o prednesených rečiach i náukách. Na Neletyčovi zostalo visieť
         najviac pohľadov. Ale z jeho očí ronily sa hojné slzy po lícach; i on čušal s čušiacimi.
         Tlkot sŕdc, tamtých radostný, týchto úzkostlivý, bol jediným prejavom trápnej chvíle.
Vtom zašumí nepokojné hýbanie, šepot, vstávanie s miest. Zo susedstva Neletyčovho
         zdvihol sa vážny starec a bral sa k pomostu. Zjavil sa už na schodoch, čo viedly na pomost,
         a tu sa pokojne obzrel na žasnúce množstvo. Potom, nakrátko sa svítajúc s chlapmi nablízku,
         vystúpil na pomostové rečnište.
„Vladiboj Morič,“ ozvaly sa hlasy v stoliciach starešinov. Starý Noletyč sa zamračil a
         povedal mrzute svojmu susedovi: „No, to je tiež dobré! Vietnici idú napred, keď my Bodrici
         čušíme. Nuž tak je veru po nás, to je najlepšia cesta k našej záhube. Tí, čo predali Nemcom
         naše hranice, budú u nás vývodiť. Vedel Gočalko, čo robí, keď zavolal Vietnikov do Lubice!“
„A to je Morič z Vietnikov?“ opýtal sa starejší bodrický, ku ktorému sa Neletyč obrátil
         so svojou poznámkou.
„Pravdaže,“ odpovedal Neletyč, utierajúc si zaslzenú tvár; verejné veci vyhnaly mu z
         mysle žalostné myšlienky o osud jeho syna. „Ten istý, čo býval taký búrlivý obranca našich
         vecí na Labe. Jediná jeho chyba bola, že rád žil dobrodružným a ľahkomyseľným spôsobom,
         ináč mával vždy hlavu, srdce i meč na pravom mieste. Len roztopašný život, veľké potreby ho
         azda zviedly — tiež sa pokrstil a teraz prišiel akiste, aby nás spriatelil s Vojtechom a
         pomáhal Gottšalkovi nivočiť našich národných bohov!“
„No škoda, že som ja nevystúpil prvej,“ vravel starejší, škrabajúc sa za uchom. A vtom
         už aj zaznel mocný chlapský hlas, nárečím trochu odchodným od bodrického, ale všetkým
         srozumiteľným.
„Donášam vám, bratia, pozdrav od Labe,“ tak začal Morič. Ale jeho pozdrav stretol sa s
         nevďačnými ušami.
„Mohol si i doma zostať!“ riekol ktosi polohlasne.
„Pekní ste vy, Vietnici, strážcovia Labe,“ poznamenal iný hlasnejšie.
„Ešte aj ponemčení Vietnici sa pokladajú za našich bratov?“ šomral tretí.
Slovom, strhol sa nepokojný šum, ako keď sa vyleje vedro vody na kopu nehaseného vápna.
         Otázky a odpovede sa striedaly a všetky sa vzťahovaly na Moričovu osobu. Rečník to
         spozoroval; prestal teda, kým sa poslucháčstvo vyvravelo a len potom pokračoval svojím
         chlapsky mocným hlasom:
„Čudné je to trochu bodrickým bratom, že prvý ide na bodrický pomost Vietinec, odpadlík
         od slovanských bohov domácich? Ale nečudujte sa len mne. Radšej sa čudujte svojim
         starejším, vladykom a kmeťom, že čušia na takéto vyzvanie. A najväčšmi sa čudujte svojim
         znatným, ktorí spievajú! Kyrie eleison!“
Na tieto slová strhol sa krik, pochvala, výskanie, dupot a skákanie. Každý ukazoval
         svoju radosť, ako práve vedel a ako mu ľahšie prišlo. Biskupi, nerozumejúc reči, nevedeli,
         čo sa deje, i sháňali sa očami po svojich tlmočníkoch. Knieža zbledlo a upieralo divý
         pohľad na rečníkovu osobu, ako by ho chcelo odvrátiť od nebezpečného úmyslu. Celá kniežacia
         družina, najmä pokrstená znať, tŕpla strachom. Všetci starejší dvíhali svoje hlavy a
         Neletyč, položiac si prst na fúzy, poslúchal, čo bude ďalej.
„Ja som Vietinec,“ vravel Morič, „to vedia mnohí z vás; niektorí ste azda slýchali, že
         som i ja pokrstený. Nuž tak, veď tak to šlo u nás, ako to začína ísť aj v Bodriciach. Ľudia
         opúšťajú svoje pre cudzie a nerozumejúc cudziemu, strácajú lásku ku svojmu a zabúdajú na
         svojich. Ale radím vám, dajte si dobrý pozor pred Nemcami. Nám oni tiež sľubovali hory-doly
         s krížom a krstom; vzali nám kráľovstvo zemské a vraveli, že dostaneme nebeské. Pozrite len
         na labské kraje a razom uvidíte, čo rozumejú títo latinsko-nemeckí mnísi pod slovami
         kráľovstvo nebeské. Kde stával kedysi uprostred slobodného národa Jarovít, Živa, Perún,
         Radhosť, Svantovít, vzývaný šťastnými Vietnikmi, teraz tam stoja medzi otrokmi a otrhanými
         žobrákmi bohovia kresťanskí. Slobodná znať Vietnikov sa stala chvostom nemeckých biskupov.
         Pokojné roviny polabské sú rákošom tulákov a dobrodruhov, valiacich sa z polodivej Germánie
         do požehnanej Slávie. Namiesto veselých piesní, čo zaznievaly bohom spásy po hájoch,
         úvratiach a vodách vlasti, ozýva sa teraz zádumčivo nesrozumiteľné Kyrie eleison! Ak si
         chcete takýto stav kúpiť za svoju slobodu, tak si len skorej zavolajte z Brém toho svojho
         Vojtecha a on vám skoro naseje semena, že ho ani žať nepostačíte. — Dobre by sa bolo
         pokrstiť, dobre, o to je pokoj; veľké divy božie stály sa na svete, o ktorých vy neviete;
         ale čože, keď svätý krst nejde sám, keď s ním idú vždy i nemeckí páni, ktorí, hlásajúc
         Boha, hneď sa sami stavajú za bohov. Dobre by bolo hľadať krst, ale bez nemeckých pánov!“
Toto zakľúčenie navidomoči ochladilo zanietenú myseľ národa. Tí, čo si prvej
         pochvaľovali Moriča pri jednotlivých výrokoch, zasekli sa a krútiac hlavami rozmýšľali: „Že
         vraj dobre by bolo pokrstiť sa? Akože je to s tými následkami kresťanstva?“ Jedni súdili
         tak, druhí ináč. Tu sa schytí zo znate Dargún Bodrovič, povestný hrdina a rečník, a ponáhľa
         sa rezkým krokom na pomost. Zápal a pozdravovanie vítalo ho so všetkých strán.
„Slávny národ, jasné knieža Bodricov! Nie je vám tajomstvom, že i ja som bol medzi tými
         junákmi, ktorí mládenčeka, sirotu Gočalka obklopovali, keď naháňal Nemcov za Labe a
         prisahal pomstu kresťanom. Idem teda po dlhej predlhej prestávke zasa na pomost, na ktorý
         by som bol iste prvý vyšiel, lebo pomost je odjakživa moja radosť, keby ma neboly obarily
         slová toho istého kniežaťa, ktoré sme kedysi obkolesovali a ktoré voľakedy inakšie slová
         hovorievalo: keby ma nebolo zarazilo Kyrie eleison z úst bodrickej znate sa ozvavšie! Ale
         posmelilo ma, čo brat Vietnik Morič povedal. Môžem zasa hýbať rozumom a jazykom. Preto vám
         chcem povedať dobré slovo svojej rady. Že sa zle dialo u nás, odkedy nás knieža bolo
         opustilo: ktože to nevie? Ale že sa i teraz nedobre deje, ktože odtají? Kostoly, kláštory,
         prepošstvá a biskupstvá radí nám stavať a zakladať knieža. Hm, keby tu šlo len o tie vozy
         kamenia, dreva, ktoré sú na to potrebné, ktože by mohol byť proti tomu? Ale tu ide o
         sotretie všetkých poriadkov a obyčají národných. Veď kniežací drábi ešte len i tie ohne
         zabraňujú preskakovať bujarej mládeži našej v svätvečer zážinkový. Že vraj je to blud! Ale
         akýže to môže byť blud, čo sa páči bohom? Že vraj sa má evanjelium od nás na sever i východ
         šíriť? Čože to značí? Na Ráne je lepšie ako u Vietnikov alebo v Bodriciach, hoc tam ani
         evanjelium nekázali nemeckí mnísi. Medzi Vietnikmi je už doma to mníšske blahoslavenstvo a,
         ako brat Morič povedá, iba teraz je tam hojnosť nerestí a trápení národa. Čože dosiaľ u nás
         vykonali nemeckí blahodarcovia? Máme dosť mníchov, dvaja biskupi sa vozia v šestorke, ale
         pýtam sa: čo nám doniesli dobrého? Ako u Vietnikov, zaviedli aj u nás podajnice, desiatky a
         sdierajú ľud o posledné teľa, rinčiac reťazami služby a otroctva. Zlato a striebro naše,
         ktoré slúžievalo iba na okrasy bohov a rozkošných diev Slávie, obrátili na každodenné
         peniaze, sú lakomí ako vlčica, keď hľadá korisť štencom i sebe. Toto že je to svetlo? Veď
         my cítime, že sme národ jednoduchý, nevedomý, v mnohom nedokonalý, a radi by sme sa učili
         od cudzincov, ale takéhoto svetla chráňte nás bohovia spásy! Ó pozrite, vy bohovia naši, na
         naše trápenia! Zlato, striebro, bohom brať a kŕmiť ním nanásytné duše: to sa u nás kedysi
         považovalo za najväčšiu ohavnosť; teraz nás už naučili byť ľahostajnými k tým hriechom.
         Bili sme sa v čelá, skláňali ľahko kolená svoje iba pred bohmi, teraz oni nútia náš národ
         klaňať sa mníchom a biskupom. Či nemusí takýto poriadok bodať do najhlbších útrob a urážať
         každého slobodného Bodrica? A to pekné víťazstvo za Pienou! Len keď to povážime, nájdeme
         hojnosť príčin rmútiť sa! Pýtam sa: či by bola schôdzka, ktorej u nás jedine patrilo
         rozhodovať o vojne a pokoji, privolila k tejto národnej samovražde? Nie, nikdy nie! Čomu sa
         teda tešiť, načo máme byť hrdí po tejto vojne? Dáni a Sasi si môžu štrngať ostrohami; lebo
         čo krášlilo chrámy bohov, zlato a striebro, perly a diamanty indické, to teraz majú vo
         svojich nenásytných vreciach. Ale my môžme iba nariekať, že bratia Dolenci, Ratari,
         Črezpieňani a Ráni, naším kniežaťom a jeho kresťanskými priateľmi rozoštvaní, vraždili sa
         napospol, až sa stali všetci korisťou Dánov a Sasov, týchto slávených spojencov Bodricov.
         Ó, len nech zostane bodrická Travna Travnou a židovský Jordán nech si tečie, kade prv
         tiekol. Ja by som myslel, aby sme len nakrátko takto povedali Nemcom: Keď vás ten latinský
         boh robí takými šťastnými, tak si len krásne zostaňte v Germánii a dajte nám Bodricom
         pokoj, lebo my sa nechceme učiť po latinsky, aby sme vášho Boha poznali. Nevyžierajte naše
         dediny v mene toho svojho Boha, nevysávajte naše hrady, nezbíjajte zo zlata naše chrámy,
         neobzerajte sa, podľa vlastného svedectva, za bludárskymi modloslužobníkmi bodrickými, ne
         —“
Dargún Bodrovič, rozpálený v tvári, chcel ešte ďalej počítať nedobizne, čo Nemci do
         Bodríc doniesli, keď ho ľud, slovami jeho rozbúrený, pretrhol pochvalou. Už ani sám svojho
         hlasu nepočul; starejší sa všetci zdvihli so svojich miest ma znak súhlasu a národ tlieskal
         a kričal na chválu. Čiapky na kyjoch a kopijach nastrčené triasly sa vo vzduchu a
         dokazovaly, ako je ešte hlboko pohanstvo zakorenené v ľude.
„My svojich bohov neopustíme, my stojíme pri tebe, Dargún Bodrovič, von s Nemcami a
         mníchmi z Bodríc,“ také a podobné výkriky šly z národa. Starý Neletyč, zdvihnúc sa so
         svojho miesta, šiel okázale v ústrety Bodrovičovi na pomost a stisol mu ruku. Chlapi starí
         s mladými sa objímali. Iní sa blížili k pomostu, chtiac sa dostať na rečnište. Kresťanská
         znať bledla, kniežacia družina obstupovala knieža, hotujúc sa na obranu. Vtom, práve v
         najpríhodnejží čas, prigalopoval na námestie Skiold. Skočil s koňa, hnal sa ku kniežaťu a
         prehovoril s ním niekoľko krátkych slov. Gottšalk zbledol. Skiold, obrátiac sa, hľadel po
         miestach starešinov, ako by hľadal niekoho. Oko jeho zastavilo sa na Neletyčovi. Ten ešte
         vždy stál s Bodrovičom a dôverne sa s ním shováral. „Dobre, že si ma dočkal,“ riekol
         nazlostený Skiold po dánsky. „Berte ho a veďte na starú kontynu,“ velil drábom, ukazujúc na
         Neletyča.
Sopár pohotových drábov lapilo Neletyča, aby splnilo rozkaz dánskeho vojvodcu. Vzápätí
         strhla sa ruvačka. Pohyblivé zábradlie bolo v okamihu odstránené, družina sa zdvihla,
         nastal neopísateľný zmätok. Paholci viedli kone svojim pánom. Kone, žiadostivé behu,
         erdžaly divo. Každý sa hádzal do sedla. Skiold už sedel vo svojom. Vtom sa strhol úžasný
         krik: „Dáni, Dáni, zrada!“
S troch strán hrnuly sa dánske koníky a kniežacia pechota na námestie. Ľak a
         prestrašenie schytilo starejších a ľud. Tu sa zdvihlo pokojne knieža so svojho prestola a
         pokynulo bielym ručníkom na pokoj. Nastalo ticho. Povýšeným, slávnostným hlasom hovorilo
         knieža:
„Bodrici milí, hľaďte a viďte, že nemám nijakej viny na tomto smutnom zakončení
         schôdzky, ktorú som otvoril vám k dobrému. Tam na uliciach lubických tečie krv, na námestí
         a s pomosta sa verejne hlása vzbura a pohanstvo: v takýchto okolnostiach, ako všetci
         uznáte, nie je radno schôdzku dokončiť, lebo sa nemožno pokojne radiť o blahu národa. Vy,
         čo ste moje úmysly tak ohavne zničili…“
Posledné slová kniežaťa utopily sa už v neskrotenom kriku, v lomoze a štrngote zbraní.
         Ľud na námestí, bližší k hrnúcemu sa vojsku, nemohol sa zdržať, chytil sa zbrane a
         rozpriadla sa krutá bitka. Ale boj bol krátky; Dáni a Sasíci stali sa pánmi poriadku a
         námestia. Dargúna Bodroviča, starého Neletyča a Moriča vzali drábi medzi seba a odviedli
         ich kontynskou ulicou z námestia.
O Jarbodovi, hlavnom pôvodcovi všetkých dnešných zmätkov, nevedel nikto ničoho. Vysvitlo
         len toľko, že ho mládež chcela vyslobodiť zpomedzi drábov, keď ho viedli do starej kontyny,
         že ho chceli priviesť vo víťazosláve na námestie kontynské a žiadať zadosťučinenie od
         schôdzky. Ale Skiold, tušiac čosi, prichystal svojich Dánov, vrhol sa s nimi do mesta a
         zavčasu prekazil víťazstvo ľudu i mládeže bodrickej. Gottšalkovi, pravda, nemohlo byť nič
         vítanejšieho, mal v hrsti hlavných vinníkov. Len Jarbod ako by sa bol v tom zmätku do zeme
         prepadol. Ranení vraveli, že ho sám Skiold prepadol mečom v boji, iní zvestovali, že, súc
         ranený, padol na ulici, iní tak chceli, že akýsi znatný v bielom plášti ho vyviedol z boja.
         Slovom, nik nevedel niečo určitého.
Schôdzka sa skončila nešťastne. Gottšalk ako rozzúrený lev opúšťal námestie na čele
         svojej družiny, obkolesený a odprevádzaný dánskym vojskom na Bodričovec.
Lubica sa obliekla do smútku. Starejší a kmeťovia, poprednejší hostia, lubickí mešťania
         shromažďujú sa u smutnej starej panej na Neletyčovci. Pani Neletyčová narieka nad osudom
         manžela i syna. Tešia ju úbohú, nepotešiteľnú a radia sa, čo robiť? Ľud obkolesuje
         Neletyčovec.
Dáni a Sasi strážia ulice, čo vedú na Bodričovec. Nepúšťajú ta nikoho, iba ak je známy
         ako kresťan, alebo ak má na čiapke alebo prsiach znamenie kríža. Stará kontyna, sídlo
         slobody a bezpečné útočište nešťastných, zmenila sa na žalár Bodricov. A sídlo nových
         vladárov bodrickej zeme na divadlo hlučného posmechu padlej slávy. Tak sa časy menia, tak
         tento svet beží!
Koniec prvého dielu.
[
1
]
Nie je to nijaká poézia, ale holá čistá pravda. Saxova kronika sa diví veľmi
               naivne slovanským nádherným domom a ich spôsobu stavby: „habitaculis, — quorum
               altitudinis tres ordines fuere, infimo mediis supremique ponderibus sustentamentum
               praebente.“
[
2
]
Navidomoči posmešné pomenovanie znatných, odpadnutých od národnej strany, podľa
               koncovky potupených v Bodriciach „desiatlikov“.
[
3
]
Kresťanské Kyrie eleison.