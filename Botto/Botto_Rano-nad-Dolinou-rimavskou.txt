--- KAPITOLA 1 ---

Ráno nad dolinou Rimavskou
[
1
]
[
2
]
Hlboko, ďaleko na šírej doline,
na šírej doline v bujnej ďateline,
pod bielym obláčkom, pod nebom holubím
to Ona tam — čo tak ľúbim!
Spíš? má Víla premilá!
Spíš, spíš! — A dennica rannia
už blýska kľúčom svitania.
Hora, dola zo sna vstáva,
Tvorcu svojmu chválu vzdáva;
modlitbou tajnou háj vzdychá,
Rimavou pieseň znie tichá,
škovránok kdes’ v nebi skrytý
rozlieva své v žalmoch city:
nevstaneš hor’, má milená,
i Ty — kľaknúť na kolená?
Spíš? má Víla premilá!
Nad hlávkou Jej rokyta
striebrom, zlatom prekvitá
a nad čielkom ľaliovým
roj motýľov hrá si biely,
vše odletí, zas' pritrieli;
či nechce veriť, že to neni kvet,
či ju to vábi na tento krásny svet
šumom krielec zamatovým?
A kraj uška zlatá muška
svit, svit, svit! jej tíško šušká.
Svitá, svitá, Bože, svitá!
Už východ zlatom prekvitá,
zvony zvonia, deň hlásajú,
vtáci o ňom štebotajú,
orly zo Sinca letia hor’
okúpať sa v ligote zôr:
vstávaj, milá, v jasote tom
čas zdvihnúť sa k slávy letom!
Spíš? má Víla premilá!
Vstávaj, — obleč zlatohlavy,
i svoj vienok trblietavý.
Už nad horou zora mladá
ružou kvitne, slnko badá,
nebom seje ligotanie
a po zemi perly rannie.
Vstaň, milá, vstaň! zem, obloha
plná slávou Pána Boha!
Kto a kde je?
Kto uvíta
víťazného
Svatovíta?
Kto žertvu veľkú pristrojí
menom vesmíra celého?
Kto hlaholy všetky spojí?
Kto zapeje
hymn čistý ku sláve Jeho,
ku sláve Najvyššieho?
Ona vstáva —
kňažná rána —
v kráse všetkých krás ubrána;
závoj jej sa nebom vije
sťa belavý dym tymiana.
Zaznie velebné kyrie:
Sláva, sláva!
slnko vstáva!
Deň naroden: vesmír žije!
Hosiannah! Boh veľký je!
Hosiannah!
Zem, nebesá,
objímte sa!
On otec náš — všetkým praje:
Hosiannah! Boh láska je!
Hosiannah! Hosiannah!
R. 1850
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
Skálnik 1848/49. Prvé uverejnenie pod názvom Rimavské dumky. Orol V, 1874, str.
               129 — 30, 30. mája s poznámkou: „Z mladých dôb (z r. 1848)“. V Sobraných spevoch 1873
               Dumky rimavské z r. 1848, Sobrané spevy 1879 Dumka rimavská 1849/50, pripísaný nový
               názov Ráno nad Dolinou rimavskou. V Spevoch datovaná rokom 1850, no ešte ani r. 1873
               nemala tú formu, čo má v Spevoch. Vystali najmä úvodné verše:
Šum mi, šum, Rimava moja, šum!
Nech si duša oddýchne v tých šerých svetoch dúm,
v svetoch môjho odpočinku,
nech snije tam sladké sny aspoň na hodinku.
Podľa Bottových opráv, uverejnených v Slov. pohľadoch III, 1883, str. 476 zmenili
               sme tieto verše poslednej slohy:
Vstaň! Obliekaj zlatohlavy
i diadém trblietavý.
Vstávaj — oblec
zlatohlavy
i svoj vienok
trblietavý.
ružami východ vykladá
ružou kvitne, slnko badá.