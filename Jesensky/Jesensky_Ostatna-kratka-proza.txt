--- KAPITOLA 1 ---

Strach
Sedel som v kaviarni pri obloku na kanapke a prezeral obrázkové časopisy. Bolo
         predpoludním. Kaviareň prázdna. Pohrúžený do obrázkov v tichu zavŕzgali dvere. Zdvihol som
         oči, či nevošiel nejaký známy. A naozaj. Do kaviarne vkrivkal Maľvík, bývalý politik,
         starší už človek a môj dobrý známy. Hneď som ho poznal po nápadne rovných obrvách, chĺpkoch
         na nich, zahojenou červenkastou jazvou nad pravým okom. Bol zarastený, v čiernom ošúchanom
         kabáte so zvisnutými plecami, v úzkych, bledých nohaviciach a v sandáloch, na ktorých
         remenné mriežky sa už kde-tu potrhali. Zastal, poobzeral sa a pošiel v tú stranu, kde som
         sedel. Videl som jeho posmievačný úsmev a ostré ihličky v pozore. Aj on ma musel poznať.
         Predsa prešiel popri mne akoby ma nepoznal a sadol si na susednú kanapku. V posledné časy
         sa mi často stávalo, že ma tí najznámejší nepoznávali. Nedivil som sa Maľvíkovi. Boli také
         časy, keď ľudia najradšej doma sedávali, sami vychádzali, keď museli, nedívali sa na seba
         iba ak potajomky, nepozdravovali sa na verejných miestach a v krčmách, kaviarňach
         vyhľadávali kútiky, kde ich nikto nezbadal.
„A čo nového?“ počul som zašuškať. Obzrel som sa. To Maľvík hľadiac von oblokom šeptal
         ku mne.
„Prisadni si, tak ti poviem. Alebo si ja mám prisadnúť k tebe?“
„Poďme radšej ďalej, sem vidno z ulice.“
„No a keď vidno?“
„Snažím sa byť neviditeľný. Vieš, oči kolem. Veď ti poviem.“
Prešli sme od obloka do vnútra kaviarne, ale ani tu sme dlho neobsedeli. Asi o tri
         stolíky ďalej od nás sadol si akýsi neznámy, tučný mladý pán. Zdalo sa, že nás nezbadal pre
         kabát na vešiaku, čo stál medzi nami a ním. Vytiahol z vrecka noviny veľkého formátu a
         zmizol za nimi. Maľvík sa stal neposedným. Mihol a ľahko drgol bradou k tretiemu stolíku,
         priložil si na chvíľu prst na ústa a odvrátil sa odo mňa.
„Čo ti je?“
„Pozri na toho mládenca s novinami, ako sa mu oči gúľajú z kúta do kúta.“
Dotkol sa mojej ruky a upozornil ma rýchlym, tichým hlasom.
„Ale nepozeraj hneď. Potom, tak, akoby si náhodou zavadil o neho pohľadom.“
Presadol si chrbtom k neznámemu, aby mu nevidel do tvári. Pri presadaní čosi takého
         vypustil z úst, ako „peleš lotrovská“. Nerozumel som mu dobre a nahol som sa k nemu.
„Čo hovoríš?“
„Nenahýnaj sa ku mne,“ odtiahol sa odo mňa naľakaný, „to by vyzeralo, ako čoby sme
         nejaké tajnosti pretriasali. Poďme heno do kúta. Tam nás nevidí. Budeme môcť slobodnejšie
         hovoriť.“
„Veď sem nedopočuje,“ nechcelo sa mi toľko presadať.
„Ale vidí. A potom tí ľudia majú v jednom vrecku mašinku, ktorá každé slovko zachytí, v
         druhom vrecku má fotografický aparát v podobe cigarníka. Vyloží ho len pred seba, otvorí
         akoby vyberal cigaretu, spustí, a už nás má v aparáte. Prepýta sa sklepníka kto sme, čo
         sme, a ani nevieš, len keď ťa stihne nešťastie.“
Videlo sa mi, že priateľovi preskočilo koliesko. Všade vidí nebezpečenstvo, vo všetkom a
         v každom strašiaka. Mánia prenasledovania? hádal som a mimovoľne pozrel na tučného mladého
         človeka. Zazrel som mu len nohy, potom oko raz na jednom, raz na druhom kraji novín,
         kedy-tedy aj obe oči nad novinami. Že by nás skutočne pozoroval? Po chvíli som zas tajne
         pozrel na neho. Práve odšmaril noviny, akoby sa nahneval na ne, pokrútil hlavou a zošpúlil
         ústa. Myslel som, že si chce odpľuť. Pritom zaškúlil na mňa, videl, že sa dívam na neho,
         vzal zas pekne noviny, poskladal ich, potľapkal rukou, potom strčil prst za golier, pomykal
         hlavou a ústami začal prskať. Dojem bol hneď iný. Noviny sa mu páčia, golierik ho stíska a
         do úst sa mu dostalo iste vlákno dohánu z cigarety.
„Sem sa díva,“ zatelegrafoval som očami priateľovi.
„Poďme do kúta,“ naplašil sa a nečakajúc moju odpoveď, zobral sa a prešiel za
         pokladnicu, kde ho neznámy nemohol vidieť.
Zdvihol som sa a šiel za ním.
Mladý tučný človek držal v ruke peniaz, ktorým chcel už-už poklepať na stolík, aby
         platil, ale ako sme sa premiestňovali a šli ďalej od neho, strčil peniaz zas do vesty a
         fúkol nosom. Vydýchol si. Čo, aj ten sa bojí? — prekĺzlo mi hlavou podozrenie.
„Tu bude dobre. Až sem nedovidí a nedopočuje,“ obľahčene povedal Maľvík, „tu sa môžme
         otvorenejšie rozprávať.“
Ledva to dopovedal, nakukla za kasu bledá, úzka tvár pokladníčky so zlatistým hniezdom
         vlasov na hlave a popolavým brieždením vo veľkých, naširoko otvorených očiach. Pozrela na
         nás a zmizla.
„Stopujú nás,“ zdesil sa Maľvík, „nešťastná kaviareň. Sem viac neprídem. Tu je samý
         špión. Poďme k Dunaju. Tam si sadneme na niektorú opustenú lavičku. Smelo si pohovoríme.
         Pozri, aký je pekný čas. Ale ty choď popredku. Ja pôjdem za tebou, aby nás spolu nevideli.
         To by bolo nápadné.“
Chcel som namietnuť, že nás pri Dunaji skôr zbadajú ako tu za kasou, ale načo strašiť
         nastrašeného. Prikývol som.
„Tam v parku nájdi lavičku, kde ľudia veľmi nechodia,“ upravoval ma, „ja ťa už nájdem,
         ak sa len niečo nestane.“
— Mánia, mánia, — ozývalo sa mi v hlave. — Aký úbohý človek. Mal by som ho nechať
         osamote. Bol by spokojnejší…
Ale moja zvedavosť zvíťazila. Čo z toho bude? Čo mi povie? Šiel som. Mladý tučný človek,
         keď videl, zas vytiahol peniaz z vrecka vesty. Zas chcel platiť a tiež akiste ujsť z tejto
         podozrivej kaviarne. Keď som ale stúpal k východu, azda od radosti, položil si peniaz na
         dlaň, udrel druhou rukou na zápästie a vyskočivší päťkorunák chytil do hrsti. — Nič sa
         nedeje, — hovoril mi tento pohyb, — vidíš, aký som bezstarostný, darmo ma špehuješ.
Pri Dunaji bolo plno malých detí, pobehujúcich sem a ta, samé detské kočíky, opatrovkyne
         a mladé matky. Penzisti sa vypekali na slnci. Lavičky obsadené. Ak si sadnem na takú, na
         ktorej niekto sedí, Maľvík si neprisadne. Zastal som si ku kamennému nábrežnému múriku a
         díval sa na blyštiaci sa Dunaj, ako si pomaly a pokojne tečie. Ten sa veru ničoho nenaľaká.
         I keby Bratislava horela, nevzruší ho to. Vlny ustúpia lodiam, ľuďom bez huku, a zas sa
         spoja vyrovnané. Tečú si dolu ako im príroda prikázala. Hej, ty Dunaj mäkký, ústupčivý a
         predsa pevný, nebojácny a nezlomný!
Pocítil som za svojím chrbtom človeka. Maľvík! Stál na dobrý krok odo mňa, obrátený
         bokom ku mne. Nedíval sa v moju stranu. Hovoril, ako keď sa niekto sám so sebou zhovára:
„Tu sa nedá nič robiť. Poďme ku mne. Bývam neďaleko. Hybaj za mnou… Nekývaj hlavou, že
         rozumieš… Vidíš hen policajta… Hneď by bol tu… Opatrne… Aspoň päť krokov diaľka… Druhé
         poschodie naľavo.“
Šiel som za ním zďaleka, ako rozkázal. Pred bránou domu, kde býval, poobzeral sa na
         všetky strany ako nedôverčivý vták a vošiel. Kým som vyšiel na druhé poschodie, dvere bytu
         mal už zavreté, musel som cengať. Sám mi ich otvoril. Pozrel napravo, naľavo, ponad
         zábradlie dolu na schody, či ma niekto nezbadal, a hlasno sa ma opýtal ako neznámeho:
„Koho hľadáte?“ Potom dodal tichšie: „Poď chytro!“
Keď zavrel dvere na kľúč, vysvetlil: „To ja tak očistom, aby sa nepovedalo: ,Tajná
         schôdzka!‘ Dajú pozor na všetko. Domovník si zapisuje, kto koho navštevuje. S nikým si sa
         nestretol na schodišti? Nik ťa nevidel?“
„Nik.“
„Má oblôčik a tým pozerá, kto ide, ako had sa vykĺzne a plazí sa v papučiach za
         príchodzím, vypátrať kde ide, ku komu? Hoci je môj zamestnanec, lebo veď tento dom, ako
         vieš, je dosiaľ ešte môj, či sa opovážim vyhodiť ho? To by bolo ešte horšie. Radšej trpím,
         že ma a mojich obyvateľov zrádza. Za to ho odmeňujú. Nadarmo zachádzam s ním ako s
         maľovaným vajcom. Podlá dušička!“
Po dverách zavrel aj oblok na pitvore, potom všetky obloky v priestrannej izbe, kde sme
         vkročili. Bola to panská izba s fotelkami, písacím stolíkom a malou knižničkou. Steny holé
         a lacné handričkové koberce na podlahe. Nazrel pod fotele a ponúkol, aby som si sadol,
         poňuchal v kútoch a šiel do ostatných izieb spraviť poriadok, iste sa presvedčiť, či tam
         naozaj nikoho niet. Keď sa vrátil, hodil podušku na telefón, aby, vraj, nepočuli náš
         rozhovor, lebo je taký aparátik, ktorý každé slovko berie na valec, a už aj dostaneš nočnú
         návštevu, na každý pád nočnú, ktorej sa potom nestrasieš za týždeň. Prekutajú všetky
         kachle, rúry, zásuvky, vrecká, párajú futrá, budú nadvihovať koberce, vlezú do každej
         dierky ako šváby, vytriasať ti budú knižky, rozoberú väzbu kníh, nazerajú do starých
         topánok, papúč, váz, posnímajú obrazy, odchýlia visiace hodiny, snímajú ciferblaty, pýtajú
         od teba vreckové hodinky a hľadajú pod ich vrchnáčikom…
„Ešte aj ústa som im musel otvoriť, či tam nemám nejaký požuvaný leták, vybrali mi vatu
         z uší,“ zasmial sa Maľvík kyslo, „staré ľúbostné listy spred dvadsať rokov mi vzali ako
         podozrivý materiál, pravda, s vreckom múky, dvoma kilami cukru, dvadsať dekami čaju, štyrmi
         vajíčkami, kúskom masla a troma štangličkami čokolády ako nedovolené zásoby. Na dovažok,
         rozumie sa, zabalili i mňa. ,Musíte nám vrátiť návštevu‘, rehotali sa cynicky… Dlho ma tam
         držali… Kto by nemal niečo podozrivého v dome, najmä keď pasú po ňom, lebo by sa hodil pre
         akýsi úrad?… A vieš, že okrem domu nemám iný majetok. Tento dom je celý môj kapitál, z
         ktorého žijem…“
— Ach, tu je kľúčik tvojho strachu, — vyjasnilo sa mi.
„Teraz už chápeš moju opatrnosť. Ak sa v niečom previním, stanem sa politickým
         zbohatlíkom a môžem ísť po žobraní. Aj tak už mám na rováši svoju minulosť.“
Sklonil hlavu a pritisol si sluchy prstami.
„Niet už, priateľ môj, privátneho života,“ zavyl bolestne, „ľudia nie sú svoji, nikde a
         nikdy. Vždy a všade patria verejnosti i so všetkým tým, čo majú. A keď niet privátneho
         života vôbec, v ktorom by zablyslo svetielko radosti, úprimnosti, priateľstva, bezpečnosti,
         chvíľočky slobody, ktorú by si mohol venovať sebe samému podľa svojej chuti. Nevieš, či
         spokojne doobeduješ, či budeš môcť nerušene prečítať príjemnú ti knižku do konca, či je nie
         nebezpečná, či je tvoja poznámočka, ktorú si si zapísal do notesa, nie závadná, lebo veď
         môžu prísť, notes nájsť a bieda je hotová. Keď píšeš priateľovi, či ťa neprenasleduje
         príšera: pozor! A ak list otvoria, prečítajú a odložia ako dokument proti tebe. Keď si
         večer ľahneš, nikdy nevieš, či sa zobudíš v svojej posteli a nie na nejakej áreštantskej
         prični. Veľmi sa už starajú o tvoj privátny život, o tvoje myšlienky, city, hovory, písma,
         styky. Len tak smieš zmýšľať ako oni, len tak cítiť ako oni, hovoriť len to, čo oni popíšu,
         písať len to, čo oni pohovoria. Šuškať sa nesmie, počúvať to, čo bys chcel, ti zakážu.
         Určia, čo ťa má tešiť a čo kormútiť, aké obrazy a sochy uctiť, čo jesť a koľko, aký odznak
         nosiť, ako sa pozdravovať, do koho sa zaľúbiť, koho pojať za manželku, koľko detí splodiť,
         kedy a kde sa prechádzať, aké krčmy, kaviarne, hostince navštevovať, kedy domov prísť, akú
         spoločnosť môcť prijať v svojom príbytku, koľko slúžok mať, akou farbou natierať svoju
         firmu, kde kupovať, u ktorého doktora sa liečiť, ktorého advokáta môcť požiadať, aby ťa pri
         súde zastúpil, kto môže byť na čele privátneho obchodného podniku, kto v správe. Ak máš
         vlastný dom, vyženú ťa z neho za štyriadvadsať hodín, lebo je na ulici, kde ti je
         nedovolené bývať alebo že ho potrebuje iný významnejší človek ako si ty. Ak máš vlastný
         majetok, vezmú ti ho preto, lebo iní taký majetok nemajú, ak máš podnik, hoci s handrami
         alebo so starým železom, dajú ti do neho kompana, ktorý hoci ani peniazmi ani rozumom
         neprispeje k rozkvetu biedneho obhodu, berie za fajčenie na pulte osemdesiat percent z
         dôchodku. Ak si štátny úradník alebo berieš krvopotne zaslúženú penziu, môžu ťa z úradu z
         jedného dňa na druhý vyhodiť, penziu odobrať podľa toho, ako sa im tvoja opičia tvár páči,
         ak sa im páči — nie, ak sa im nepáči — áno. Postihnutí nech sa idú pásť alebo počúvať
         koncerty Usmievavého Slovenska.
[
1
]
Slovom, je to číročistá Radosť zo života…“
[
2
]
Maľvík buchol na stolík.
„Nie sme už ľudia! Sme kamenie, do ktorého môže hocikto zakopnúť. Kamenie je nemé. Nič
         nepovie. Ba horší sme! Kamenie aspoň zaštrkoce, my ani to… Ľudia sa tratia ako ihly. Dnes
         jeden, zajtra druhý. Nevieš, kde sa podeli. A chýr letí. Zavreli ho. Nie, nezavreli, —
         zastrelili, nie, nezastrelili, — obesili, nie, — žije, ale ho mučia, vlasy mu vykmásali,
         všetky zuby povybíjali. A prečo? Previnil sa. Čím? Slovom, lebo niečo povedal, písmom, lebo
         niečo napísal, činom, lebo niečo urobil, životom, lebo hral v minulosti poprednú úlohu,
         rozumom, šikovnosťou, lebo si nadobudol majetok, to sa vie, že neoprávneným spôsobom,
         previnil sa, lebo má veľké príjmy, trafičku, krčmičku, skliepok, a tak je teda nebezpečný.
         Rozum, majetok, peniaze, šikovnosť, usilovnosť, veľké príjmy, trafičku, krčmičku, skliepok
         môžeme mať len my a len my sme oprávnení hovoriť a písať a robiť, čo nám prospeje. Nebudeme
         chovať na svojich vlasteneckých prsiach hada. Neveríme mu, neveríme! Zradca! Ožobráčiť ho,
         zavrieť, umučiť, zabiť! Aj keď nič nespravil, nič nepovedal, nič nenapísal, ale má čosi, čo
         sa nám zíde. Nie je náš. Stačí. A ak sa ukazuje ako náš, to sa len pretvaruje, chce si len
         zachrániť, čo má, klame nás. Preč s ním!… Máme ľudí, dáme pozor na vás podvratníkov. Celé
         húfy číhajú za vami, ani neviete, kto. Možno, že váš najlepší priateľ, možno, že vaša
         vlastná žena, vaše vlastné decko. Peniaz je ten rajský had, čo zvedie s malou výnimkou
         každého terajšieho Adama a Evu… Docielili, že niet života. Ľudia si nedôverujú. Boja sa
         jeden druhého. Starí známi sa nepoznávajú, keď sa zídu. Robia sa slepými i nemými, ale ich
         uši sú dlhé. Celá krajina akoby bola blázincom zastrašených nemých a slepých, ktorí zato
         každý zvuk desaťnásobne počujú. A dozorcovia, nie žeby chlácholili, zaobchádzali s nimi ako
         sa patrí, nie, oni hneď kazajku, aby sa stali nehybnými, bezmocnými a ešte väčšmi
         nastrašenými.“
„Strašné je, čo hovoríš,“ vydýchol som stiesnený od týchto rečí, „načo to všetko?“
„Naháňajú strach iným, lebo sa sami boja. Nálet na ľudí bez aeroplánov a bez bômb, ale
         výsledok jeden: ľudia sa skrývajú a skrývajú v sebe všetko, čo ich robí ľuďmi. Zvierací
         strach, ako keď sa pes trasie pred búrkou. Ja, priznám sa ti, mám stále pocit, že sa stane
         nejaké nešťastie. Ak sa osmelím vyjsť, ako napríklad dnes, sprevádza ma myšlienka, že ma
         niekto ovalí, že spadne zhora tehla a prebije mi hlavu, obídem každého policajta, aby ma
         nezobral, vyhnem sa deťom, aby ma azda neurazili a doma v noci zavriem dvere vedúce do
         druhej izby, aby som nevidel temno, v ktorom sa mi vše marí akési veľké blyštiace sa oko,
         biela ruka s revolverom, zaťahujem záclonky na knižnici a ak by odtiaľ niekto pozeral, čo
         robím… Hej, a tí, čo nás strašia, sú najväčšmi nastrašení. Všetkého sa boja, čo by ich
         slamené nohy mohlo podkosiť a bičík moci vytrhnúť z ich trasľavých rúk. Ohromní sú v jednom
         — v bázni. Strašní sú, aby sa ich ľudia báli. Strašní sú, lebo sa ľudí boja. Všeobecný
         strach. Všeobecná pomätenosť. Nastrašení sa boja strašiaka, strašiak nastrašených. Niet
         života…“
„A čo by bolo treba robiť?“ opýtal som sa.
„Nebáť sa.“
„Tak sa teda neboj.“
„Dvojaká možnosť je. Alebo aby sa generál nebál. Keď sa ten nebojí, smelí sú aj vojaci.
         Alebo ak sa generál bojí, treba dosiahnuť, aby vojaci boli smelí, tak bude smelý aj
         generál. Lenže my sme tak, že sa u nás aj generál bojí, aj vojaci.“
„No už ako ktorý,“ zaprotestoval som.
„A ešte horšie,“ pokračoval Maľvík, nepočujúc moju poznámku, „u nás generál straší
         vojakov a vojaci generála.“
Čosi zaklepalo. Znelo to, ako keby niekto klopal na prázdny hlinený hrniec. Zvuky som si
         nevedel vysvetliť. Maľvík obledol. Viečka sa mu zatriasli. Oboma rukami sa chytil ramien
         fotela, azda aby nespadol od ľaku.
„Telefon pod poduškou,“ ledva vedel povedať Maľvík, čo mu dych zastavovalo. S
         vypleštenými očami sa ma opýtal.
„Kto môže teraz telefonovať? O tomto čase?… Hľadajú ma. Chcú vedieť, či som doma.“
„Ale veď je deň a oni chodia len v noci, sám si hovoril,“ uspokojoval som ho a zdvihol
         sa k telefónu.
„Nie, nechoď, nehlás sa. Nie som doma,“ chytil ma za rukáv.
Klopanie prestalo. Maľvík skočil. Nemohol obsedieť. Počal sem a ta po izbe chodiť.
         Odtiahol záclonku na knižnici a vytiahol zo spodnej poličky ručný kufrík. Otvoril ho a
         nazrel do neho, či je všetko v ňom, čo najsúrnejšie potrebuje. V tie časy mali mnohí také
         kufríky, a ak by sa niečo stalo. Nevládal sa premôcť predo mnou. Ba sa aj zamračil na mňa.
         Bolo to také, akoby ma chcel pohľadom vyhodiť z izby. Sám by utiekol, keby mňa tu nebolo. O
         niekoľko minúť som sa odporúčal. Ledva vedel zatajiť radosť, že odchádzam. Stratený človek,
         myslel som si idúc dolu schodmi a preklínal som v duchu všetkých strašiakov a nastrašených.
* * *
Dobre som prorokoval, že je Maľvík stratený človek.
O niekoľko mesiacov neskoršie zacengal ktosi na mojom byte. Išiel som otvoriť. Zhrbený,
         starý človek s rozrastenými, šedivými fúziskami a širokou, dlhou, rozcuchanou bradou, stál
         predo mnou. Mal odznak na prsiach, mäkký, lódenový, končitý klobúk s roztrhnutou šnúrkou, a
         čo bolo najnápadnejšie, krátke špinavé, remenné nohavičky s kvastličkami, chudé, chlpaté
         nohy v krátkych, zafúľaných pančuchách a roztrhaných sandáloch. Bral sa do chodby.
„A čo chcete? Koho hľadáte?“ pristavil som ho.
Odstránil mi jemne ruku a hlas sa mu zatriasol:
„Veď ja tu bývam.“
„Ako sa voláte?“
Pozrel k povale, pochodil pohľadom po múroch a zastenal:
„Ani neviem.“
„To je mýlka. Vy tu nebývate,“ chcel som ho presvedčiť, hoci som už vedel, že mám do
         roboty s pomýleným človekom.
„Ale ja som tu kedysi býval, a to vo vlastnom dome. Potom mi ho vzali, ani nezaplatili,“
         tvrdil neisto.
„Aká ulica, aké číslo?“
„Keby ja vedel.“
Prizrel som sa mu lepšie do tváre. Čosi známeho mi kmitlo v nej. Oči — pichľavé ihličky.
         A veď i ústa. Spodná, bledá pera akoby výsmechom vydutá. Jarôčky na stranách nosa, ťahajúce
         sa k fúzom. Červenkastý šrámik nad pravým okom, nápadne rovné obočie s chĺpkami obŕv…
Ale už aj pribehlo neznáme dievčatko k nám a chytilo starca za ruku.
„Poď ujo. Ty hen tam bývaš,“ ukázalo hlavou nazad.
„Hen tam?“ zakýval hlavou na nie, „toto je môj dom.“
A bral sa ďalej dnu.
„Ako sa volá tento pán?“ sklonil som sa k dievčatku, aby som nadobudol istoty v tušení.
„To je náš ujo, pán Maľvík. Vždy nám ujde z izby a hľadá svoj dom.
„Ach, priateľ, milý, nešťastný priateľ, poď ku mne,“ chytil som ho za pazuchu, „môj dom
         — tvoj dom. Aj ty, dievčatko, poď,“ volal som ich dnu.
Šli, a srdce sa mi triaslo v žiali.
„Hľadá svoj dom!“
[
1
]
Usmievavé Slovensko
— akcia, ktorú zaviedol fašistický
               slovenský štát podľa nemeckého vzoru na propagandu medzi robotníctvom.
[
2
]
Radosť zo života
— prosmešný preklad nemeckej fašistickej
               propagandistickej akcie Kraft durch Freude (sila z radosti).

--- KAPITOLA 2 ---

Dva medvede
Mal som veľkú oštaru s krčmou. Nie že by som bol falšoval víno, alebo vodu lial doňho a
         drahšie ho predával, ako sa patrí na kresťana. Ani šnicle som nevyprážal, ani neskoro
         nezavieral. A predsa ma postihla veľká nepríjemnosť.
Sedel som onehdy na lavičke pred krčmou. Bolo k obedu. V krčme nikoho. Tu zrazu, akoby
         čert vyrástol spod zeme, ide cestou náš obecný vládny komisár Jožo Ďurček. Kráčal si pomaly
         ako junček, keď ide z poľa, pokyvujúc hlavou. V ruke mal motyku. Podopieral sa na ňu len
         tak zľahka a robil s ňou okolo seba polkruhy, ako keď sa páni prechádzajú. Iste bol zemiaky
         okopávať. Nestačil som ubrnknúť. Zlý človek. Hlavu má vždy spustenú na prsia, obrvy
         stiahnuté, oči prižmúrené, ale všetko vidí a každého pokole, s kým sa stretne. Len klať a
         klať. Každý sa skrýva pred ním. Pokúša. Bude haniť poriadky a keď mu prisvedčíš, udá ťa.
         Neraz prišiel, keď som mal zatvárať a pýta si dva deci. Keby to bol druhý, dal by mu, ale
         jemu nie. Ak dám, hneď ma oznámi. Nedám. Nesmiem. Odpusť. Aj včera ma nahováral: „Mohol by
         si mi predať masti, potreboval by som.“ No, pravda, tebe poviem, že mám, aby si mi ju
         prišiel zrekvirovať. Podchytáva. Sprobúva na každom úradný poriadok a svoju moc. Myslí si,
         že je preto komisárom, aby robil ľuďom nepríjemnosti.
Ako vravím, nemohol som ubziknúť, lebo ma už videl. Ja, somár, v rozpakoch pozdravil som
         ho podľa starého zvyku:
„Pán boh daj dobrý deň!“
Zastal. Odul gambu, zaťal krk, zvraštil obrvy a pohrozil mi poriskom:
„Ja ti tú krčmu vezmem.“
Otvoril som ústa od prekvapenia:
„Nuž a prečo?“
„Nepozdravuješ sa podľa predpisu.“
„Toto tu je krčma a nie úrad,“ proboval som sa vyhovoriť celkom nešikovne, „a ja som nie
         úradník.“
„Ale ja som úrad,“ skríkol a poklepal motykou po zemi, „úrad je všadeprítomný, tak v
         krčme, ako pred krčmou.“
Obrátil som sa napálený. „Aký veľký pán,“ zašomral som si pod nos, „krčmy by bral a
         rozdával!“ Prišlo mi na um, že má mladšieho brata. To iste pre neho by chcel moju krčmu. —
         Jój, zle! Teraz ma všade ohovorí. Listy bude písať! Mal som sa mu zarehotať, vziať ho pod
         pazuchu a ponúknuť ho slivovicou. Azda by sa bol udobril… Už je darmo. Stalo sa… Čo teraz?…
         Ech, čo. Mám väčších pánov známych, ako si ty! Pravda, bude treba cestovať.
To boli moje myšlienky. Ale darmo som sa uspokojoval. Nevedel som spať. Cesta ma
         strašila ako zlý duch. Stále okolo postele šuchotal a šepkal mi: Keď aj sadneš na
         železnicu, či ťa dovezie ta, kde chceš ísť? Či nebudeš musieť ísť pešo?… A vieš ty, či ti
         vlak ide?… A ak ide, kedy? Pokiaľ ide? Kde ti treba presadnúť, čakať desať hodín, prípadne
         aj dve noci prenocovať? Možno, že sa dočkáš vlaku, na ktorý by si mal presadnúť, ale je
         otázka, či ten vlak aj zastane na stanici, na ktorej dosiaľ vždy zastával a či neprejde
         pyšne pred tvojím nosom a ty môžeš kývať klobúkom ako za starým známym… Pôjdeš autobusom,
         kde vlaku niet, sadneš na železničku, presadneš na autobus, potom presadneš zas na
         železnicu-zubačku, potom na riadny vlak, potom troška na rýchlovlak a zas na motorku, potom
         pešo, lebo sa akýsi breh zosunul… Čo taký zlý duch nenašepce! Spomenul mi ešte aj kompu,
         člnok, ba aj plť. Spotil som sa od strachu a zapálil sviečku, aby mi bolo veselšie. Veru,
         nie je žart cestovať z Melegheďu do Bratislavy. Ale musel som. Krčmička mi bola v
         nebezpečí. To ako keby milovaná osoba ležala na smrteľnej posteli. Pôjdeš za doktorom aj na
         kraj sveta.
Keď som sadal na autobus, ktorý ide z Melegheďu do Revúcej, tri razy som sa prekrižoval
         a vzdychol k pánu bohu, aby mi dopomohol dostať sa do Bratislavy, kde sú väčší páni, ako je
         náš obecno-vládny komisár Jožo Ďurček.
* * *
Autobus z Melegheďu do Revúcej a železničku z Revúcej do Muráňa som šťastlivo mal za
         sebou. V Muráni bolo treba zase presadať na autobus do Tisovca. Vo voze nás bolo len málo.
         Obstarný pán s dlhou bradou a fúzmi v malom zelenom klobúčku, v žltkastom krátkom, zapätom
         kabátiku so zelenými výložkami, v tmavých nohaviciach za sárami čižiem. Medzi nohami držal
         flintu-duplovku. V jednom kútiku sedela stará pani s okuliarmi, s košíčkom s čiernym klbkom
         a nedokončenou pančuchou s ihlicami. V druhom kúte školák s plnou aktovkou a kapsou na
         chrbte. Aktovku stále otváral, bral z nej, jedol a zatváral. K šoférovi chrbtom sedel
         rozvalený mládenec, v pumpkách s ohromnými, zablatenými topánkami. Čítal novinky. Ja som si
         sadol na zadné sedadlo, aby som videl dopredku. Bolo ticho, len čo sa voz nadýmal idúc hore
         vrchom.
„Koľko je staníc do Tisovca?“ opýtal som sa sprievodcu.
„Jedna,“ odpovedal mi veselo a zašťukal klieštikami.
„Aká?“
„Medveď.“
Som írečitým Gemerčanom, ale takej dediny nepoznám. Vari nejaká poslovenčená Medvefalu?
         Ale ani takej nebolo.
„Ozajstný medveď,“ smiali sa oči a ústa konduktorove, „veď ste dali aj príplatok desať
         halierov na chlieb pre neho.“
Nerozumel som.
„No, medveď.“
Ukázal palcom za seba:
„Ráčte pozrieť šoférovi do vrecka. Obidva boky sú mu zamúčené od chleba.“
Nebolo treba ďalšieho vysvetľovania. Autobus zastal a šofér vyskočil z voza. Vytiahol
         chlieb, odlomil kus z neho a šiel s ním pred voz. Videl som cez okno, že priekom cez cestu
         leží čosi huňatého, tehlovej farby. Rozoznal som štyri laby, hlavu, malé oči, pysk a akýsi
         biely pásik na mohutných prsiach.
„Veď je to medveď,“ vykríkol som od prekvapenia.
„To je tá stanica,“ vysvetlil mi konduktor.
Všetci povstávali a dívali sa.
Medveď ležal po celej svojej dĺžke. Ani hlavu nezdvihol. Nebol zvedavý ani na rachot
         autobusa, ani na to, prečo ten rachot prestal, čie kroky sa to blížia k nemu. Slovom:
         „nepozdravil sa“, ako sa vraví, lebo normálny medveď obyčajne na každý šuchot zdvihne
         hlavu, pozrie, čo sa robí, a keď nič, zas ju skloní, ako čoby sa pozdravoval. Zato šofér
         zosňal čapicu a hlboko sa mu poklonil, otŕčajúc v pravici kus odlomeného chleba.
„Na stráž, Vaša Výsosť. Nebude sa páčiť fruštikovať?“
Macko akoby bol len na to čakal. Zviechal sa a pošiel za chlebom. Vodič položil chlieb o
         dva kroky ďalej ešte kus, ostatok dal na kilometrový stĺpik a vyskočil do voza. Medveď si
         pochutnával. Cesta sa uvoľnila a mohli sme ísť ďalej.
„To je ,kráľovský‘ medveď,“ smial sa s ostatnými konduktor. „Dar rumunského kráľa,“
         počal mi vysvetľovať, sadnúc si na zadné sedadlo, neďaleko mňa. „Nemecký vyslanec má tu
         poľovný revír, tomu ho daroval. Dostal odrazu dvoch do daru. Druhého od ktoréhosi ministra.
         Preto toho druhého voláme ,ministrom‘ a tohoto ,kráľom‘. ,Minister‘ nehrá nijakú rolu, lebo
         len čo ho odviezli do Muráňa a vypustili z klietky, vytrhol sa chlapcom a hybaj rovno do
         hory aj s retiazkou. ,Kráľ‘ si vraj pekne sadol na zadné nohy a predné ak dvíha, tak dvíha
         k papuli, akoby chcel povedať: ,Dajte mi niečo, nemám čo žrať a chce sa mi.‘ Ani nečakal,
         kým ho niečím ponúknu. Jeden z chlapov ukrajoval si slaninku k chlebu, aby si
         zaolovrantoval. Milý medveď šiel k nemu, natiahol prednú labu a ľahkým, fajnovým pohybom mu
         vyrazil slaninku z ruky. Chlap sa tak zľakol, že sa od tých čias zajaká.“
Konduktor sa zase zasmial, ale nakrátko, akoby sa bol vzpamätal, že sa nepatrí škľabiť
         sa nad cudzím nešťastím. Pokračoval vážne, skoro urazene:
„Nie je to na zasmiatie. Tu by bolo treba zakročiť. Ale sa každý bojí. A medveď veselo
         šarapatí. Rozháňa deti, keď ho dráždia, alebo ich naháňa, ak vidí, že niečo žujú. Chodí po
         medziach, kutí po batôžkoch a zožiera obedy robotníkom. Istá ženička niesla v batohu
         oštiepky a parenice na trh. Či jej batoh nestrhol? Omdlela od strachu. Nevedela chudera, že
         je krotký a že ho zvábila iba vôňa. Keď prišla k sebe, batoh bol prázdny. Šla sa ponosovať
         do úradu a žiadala si odškodné za tovar a za pretrpený strach, ale pán úradník sa zháčil:
,Jaj, totka moja, to nejde. Za tovar vám zaplatím, ale za strach nie. Keby sa za strach
         platilo, ja by bol najlepšie plateným úradníkom.‘
Prosím, a to hovorí úradník! Hlavný úradník v okrese! Čo máme povedať my? Radšej
         vyberáme od cestovateľov príplatok päť-desať halierov, kupujeme chlieb a kŕmime medveďa,
         keď nám zastaví voz, ako ste ráčili vidieť. Obecenstvo privyklo aj na haliere aj na
         medveďa. Uzná nám.“
Konduktor zavzdychol:
„Keď idem zo služby domov, bez chleba nejdem. A ak by ma medveď pristavil. Vytiahnem,
         hodím. Ak by nedal, išiel by za mnou, mumlal, ukazoval by si na pysk, že má prázdny.
         Praktické sú pagáčiky. To žena vymyslela. Zahodíte taký pagáčik, ale nie veľmi ďaleko, a
         medveď, hoci je tvor komótny, ide za pagáčikom, a vy medzitým prejdete hodný kus cesty,
         alebo sa trafí, že ide za vami iný nešťastník, ku ktorému sa pán ,kráľ‘ pripojí.“
„Mal by si ho pán držať za mrežami,“ poúčal som naivne v smiechu.
„Došli za to ponosy aj k pánovi. Povedali mu, čo aj vy vravíte: ,Držte si ho doma! My
         máme už dosť prirážok. Sociálna starostlivosť je pre ľudí a nie pre medvede. O svoje zvery
         nech sa stará pán a nie celá pospolitosť.‘ Pán ani počuť: ,Nebudem svojho medveďa zatvárať.
         Sloboda je nielen pre ľudí, ale aj pre šelmy.‘ ,Nech ide teda do hory‘, hovoria mu, ,tam je
         jeho vlasť.‘ ,To‘, hovorí pán, ,uznám. Nech teda ide do svojej vlasti.‘ Aj ho vylákali s
         chlebom, natretým medom do hory, tam ho nechali…“
„A čo?“
„Vrátil sa,“ hodil konduktor rukou, „už večer zastavil muránsko-revúcky vlak. Sprievodca
         musel chodiť po vozňoch, či majú cestovatelia niečo pod zuby. To sa vie, že na takej
         krátkej trati cestovatelia neberú so sebou nijaký proviant. Museli kuriča poslať pre
         chlieb.“
„Ale toto!“ divil som sa.
„Probovali so psami, lebo medveď sa vraj bojí psov. Čerta sa bojí. Je v Muráni pes, čo
         chodí nakupovať s ceduľkou. Či mu nepožral všetky rožky, čo niesol v košíku! Zložil ho
         síce, udatne ho bránil, štekal a skákal do medveďa, ale medveď nedbal na psa. Radšej pustil
         pár chlpov zo svojho kožucha. Potom pes vraj vzal prázdny košík aj s ceduľkou a plačúc sa
         vrátil k pekárovi.“
„Za toto ho potrescem“, povedal pán, keď mu vec oznámili. Rozkázal horárovi, aby ho
         zavrel do humna. Aj ho zavreli. Na druhý deň ho v humne nebolo. Hľadali ho, ale medveďa kde
         nič, tu nič. Až zamumlal na streche. Povážte! Prebil prackami šindľovú strechu a vykekerdil
         sa na hrebeň. Tam si sadol a pozeral, ako by zišiel. Volali, vábili ho, ale medveď nemohol
         a nemohol. Horár musel za ním so železným rebríkom. Tak potom spolu zišli. Horár mu
         pekne-krásne laby ukladal na stupne, aby sa nezošmykol.“
Neviem, čo chcel sprievodca ešte povedať, keď tu šofér zrazu zase zahamoval, až sme sa
         všetci poklonili. Poobzerali sme sa, čo sa robí? Nuž, čo? Na ceste ležal medveď. Ten istý
         „kráľ“. Poznal som ho po bielom pásiku na prsiach. A zas sa „nepozdravil“. „Kráľ“ sa
         hocikomu neklania.
„To nás predbehol, kým sme sa na Dielik driapali“, zahromžil hlasno nahnevaný šofér,
         „máte tam ešte niečo?“ obrátil sa do voza.
Konduktor vytiahol kúštik údenej klobásky a pagáčik.
„Jeho Výsosť vydiera,“ zahundral, „a nech mi ešte niekto povie, že je medveď nie
         prefíkaný.“
Procedúra sa opakovala.
— Koľko bude ešte staníc? — opýtal som sa sám seba v duchu. — Ešte i medveď porušuje
         cestovný poriadok. Dobehneme na stanicu?
* * *
O polroka neskoršie som zase cestoval tým istým autobusom z Muráňa do Tisovca. Nebolo
         medvedích staníc. Pri „Šťavici“ som sa opýtal známeho sprievodcu:
„Pán ,kráľ‘ už nevydiera?“
„Nie,“ odpovedal mi ľútostivo, „,Minister‘ zabil ,kráľa‘. Sám pán boh vie prečo. Či sa
         dopočul, že kolega žobre u ľudí, že ich nesvedomite vyžiera a robí zlý chýr populárnym
         medveďom a či mu závidel, že kým ,Excelencia‘ musí zháňať pokrm po horách, trápiť sa,
         nebezpečiu sa vystavovať, že ho kedykoľvek môže trafiť guľka poľovníkova, ,Jeho Výsosť‘ sa
         len vyvaľuje na cestách, krm mu donášajú k papuli, klaňajú sa mu, dávajú tituly. Bohvie.
         Ale je fakt, že ,zahorel pomstou‘. Rozprávajú, že ako to páni majú vo zvyku, i on si išiel
         raz zapoľovať do hory. Zažiadalo sa mu horskej sladkosti a mravčej kysloty a vyšiel si, ako
         vravím, do hory na maliny a mravce. Tu práve, keď si robil chuť na ktorýsi konárik (aj to
         vedia), skočil ,minister‘ zo štyroch krokov diaľky (odmerali), zdvihol sa na zadné nohy,
         prednými objal ,kráľa‘, až mu kosti zapraštali, že to bolo počuť v Muráni. Zabil ho a ušiel
         do hory.“
„To bude legenda,“ zapochyboval som.
„Oj nie. Svätá pravda. Že vraj zvery netrpia v svojej spoločnosti zvera, ktorý sa stal
         bezcharakterným, premenil svoje prirodzené zvyky, keď mal byť divým a je krotkým alebo
         krotkým a je divým, keď je od prírody zeleným a ukáže sa červeným. Žltého vrabca do smrti
         dobodajú strakavé vrabce. Strakavého kanárika prenasledujú žlté kanáriky. Ale veď je to tak
         aj medzi ľuďmi. Zo svojej prírody zoblečeného človeka ľudia netrpia medzi sebou…“
„A či sa nebránil?“ pretrhol som konduktorove prírodovedecké uvažovanie, mysliac na
         zabitého medveďa.
„Nie. Taký bol prekvapený, že len oči vyvalil, keď ho pán ,minister‘ nezavolal na obed
         ,Na mravčí kopec,‘ alebo ,Pod malinový ker,‘ ale ho počal objímať a vyobjímal ho potom do
         smrti. Ľudia takí neboli. Tí mu vždy verne platili chlebovú daň, keď bolo treba, hoci možno
         i neradi, len aby dal pokoj. To je už v našej ľudskej náture.“
— Hovorí konduktor — po latinsky, — myslel som si.
„Škoda medveďa,“ doložil smutno — tak sme navykli na neho, uctili sme si ho a radi mali.
         Chudák, veď len žrať chcel. Ale zato nás neraz rozveselil, zarmútil i strachu nám nahnal.
         Za kúštik chleba bolo po smútku a po strachu a veselosť zostala. Cesty neboli také fádne…“
Čakal som, že povie: „Pokoj prachu jeho.“
Nedávno nám nariadili, že musíme držať časopis „Naša zverina“. Tam som videl fotografiu
         „divého“ medveďa. Hrklo vo mne. Veď divý medveď by sotva pripustil fotografa bližšie k
         sebe. Ušiel by. Prizrel som sa lepšie obrázku. Aha! Biely pásik na prsiach. To medvede
         obyčajne nemávajú. A tento má! Po pásiku mi bol hneď celý medveď známy. Veď je to náš
         „kráľ“. Pravdaže je to on. Pysk ma zdvihnutý. Iste mu niečo hádžu. Krásny, vytučený, asi
         šesťročný exemplár. — Podarilo sa nám odfotografovať z blízkosti nič netušiaceho „divého“
         medveďa, — písali v texte. To sa vie, že sa vám podarilo. Napísali by ste „krotkého“
         medveďa, celý obrázok by nič nestál… Teda ho nezabil divý „minister“. Náš „kráľ“ žije!…
         Žije!… Nech žije!

--- KAPITOLA 3 ---

Kvôli lepšej kvalifikácii
Starý policajný šéf chytil panského zlodeja, ktorého nemal chytiť. Musel ísť do penzie.
         Prišiel druhý. Ten zas, poučený osudom svojho predchodcu, nechytil panského zlodeja,
         ktorého mal chytiť. Suspendovali ho. Na čelo policajného úradu dali bývalého vojaka
         Hoblinu. Tak si mysleli, že keď bol dobrým vojakom, bude dobrý aj za policajnú hlavu.
         Čiapku nosil, bude ju nosiť i teraz, chodil v rovnošate, bude i teraz, rozkazy vyšších
         plnil, nižším dával, bude i teraz, vie, čo je vojenská disciplína a je dobrá figúra. Toto
         všetko má a bude musieť v svojom novom úrade uplatniť. Potrebujeme predsa všade bojovníka.
Podivné. Hoblina ako vojak bol dobromyseľný, dôverčivý, v jadre veselý človek a skúsený,
         energický dôstojník, ktorého všetci radi mali. Ako sa stal policajným šéfom, odrazu zmenil
         sa jeho charakter. Namyslel si, že kvôli úradnej autorite musí byť ex offo podozrievavý, v
         každom zlo vidiaci, vážny, zamračený, nahnevaný, prácu podriadených bagatelizujúci, niekedy
         zrovna zlý, bezohľadný, ba aj spupný. Najmä však cítil, že mu treba vždy a všade ukázať,
         ako sa on všetkému rozumie, že tú takzvanú policajnú múdrosť dávno pochlípal a v pätách
         zodral. Nech vedia a povedia: „Hoblina vedie svoj úrad prísnou, spravodlivou a istou rukou.
         Hoblina je nie bábkou v rukách svojich úradníkov.“
Páni vedúci úradov, pravda, povedia, ako by to bolo, keby taký policajný šéf videl na
         zemi nebo a v každom blížnom anjela, keby v úrade od veselosti stoličky preskakoval a duby
         váľal, keby svojich podriadených od lásky objímal, bol k nim dobrý a plný ohľadov, keby sa
         pred nimi priznal, že sa veciam vôbec nerozumie, že ho každý môže viesť za nos, keby tak
         napríklad pri slávnostných príležitostiach nešiel na svojom krásnom aute pred ministrami,
         ale zo skromnosti za nimi, alebo pri vítačkách veľkých cudzincov, ktorí nás prišli
         navštíviť, by sa im nehlásil, že je tu aj on, a teda že môžu celkom bezpečne ísť do mesta.
         Ako by to bolo, keby, povedzme, nemohol zastaviť všetky autobusy, električky, vozy, osoby,
         kde sa vezie ulicami vážny cudzinec alebo sa koná manifestácia a verejne pochodujú
         zaslúžilí činitelia, keby každý z obecenstva mohol len tak prebehúvať cez cestu tvrdiac, že
         chce ísť domov a býva hen tam, všetkého spolu na päť krokov. No, vidíte! Teraz hovorte, či
         taký šéf nemá byť nedôverčivý, vážny, bezohľadne prísny, podľa vás zlý, ba aj spupný? Či sa
         jeho charakter nemá meniť? Veď ak sa niečo stane takej vysokej osobe, praští vlastne hlava
         pána šéfa. A keby len hlava! Hneď mu vypovedia z úradu, a keby len z úradu! Aj z
         elegantného bytu, za ktorý nič neplatí, zosadia z auta, na ktorom sa zadarmo vozí, a čo je
         najhoršie, bude musieť platiť daň ako hociktorý obyčajný smrteľník. Uznajte mu… A to aj
         uznávame. Najmä od prípadu, keď aj pán šéf uznal, že aj druhí môžu byť šikovní a zaslúžia
         si lepšiu kvalifikáciu, ako dosiaľ mali.
* * *
„Šemšík sa neprodukuje,“ hovoril raz pán šéf policajnému radcovi Miklúšikovi sediac s
         ním vo svojej veľkej pracovni a mädliac medzi prstami memfisku, na ktorú si chcel pripáliť.
         „Je akosi málo krádeží. Keď sa aj vyskytnú, nič sa nevypátra. Zvláštne je, že krádeže
         zimných kabátov prestali. Ľudia sa predsa sotva napravili v tomto ohľade. To bude iba
         Šemšíkova nešikovnosť. Nestará sa. Nič nepodniká. Budeme musieť zrevidovať jeho
         kvalifikáciu.“
„Pán šéf,“ nakrivil ľavý kútik úst radca, „niet už čo kradnúť. A zimné kabáty ani
         nehodne. Zlodej by sa iba popŕhlil. Samá žihľava.“
„No, vaša bunda nie je zo žihľavy,“ usmial sa šéf a pripálil si na belasom jazýčku ohňa
         cigaretu, potom sa oprel hlavou o fotel a nafúknuc sa, počal púšťať kolieska dymu proti
         plafónu.
„To je bunda ešte zo starých čias. Dedičstvo po svokrovi,“ zafufnal Miklúšik.
„Hej, ale súkno je nové.“
„Stará zásoba,“ a chcejúc zalichotiť svojmu predstavenému, dodal: „Je to len štvrtá
         hodnostná trieda, kdežto bunda, čo má pán šéf,“ ukázal pri tom na vešiak, „je bunda prvej
         hodnostnej triedy. Futro včerajší pestovaný zver, vrch ešte anglický. Tá mohla stáť
         dvadsať, tridsať tisícok, pravdepodobne aj viac.“
„Tiež starina po otcovi,“ odtisol pochvalu šéf, „teraz sme ju vytiahli, ako ma menovali.
         Aby človek neodhadzoval staré handry. Teraz sa všetko zíde, — a tak ten Šemšík,“ vrátil sa
         k veci, „upozornite ho, aby sa usiloval, lebo sa to môže odzrkadliť na jeho postupe. Nemusí
         to byť zhurta. Môže to byť tento raz ešte jemne, šľachetne. Viete, takú nevinnú poznámočku:
         ,Šéf sa podivil, že niet krádeží, že sa ľudia mravne naprávajú, že sú iste všetci dobre
         zaodetí, každý má prácu,‘ a tak alebo podobne, áno?“
„Ráčte sa spoľahnúť na mňa, pán šéf.“
„Lebo, veď za ľudí vo vašom oddelení ste aj vy, pán radca, zodpovedný. Nie?… Ďakujem.“
To znamenalo, že pán radca môže odísť.
Ako je aj pravda. Radca odišiel. Dal si zavolať Šemšíka a rozpovedal mu celý rozhovor za
         horúca. Bolo zjavné, že radca skôr sympatizoval so Šemšíkom ako so šéfom, lebo dokončil:
„Taký vôl. Nevie, že krádeže nezávisia od nás. Iste čítal policajnú rubriku v niektorých
         novinkách, a tam tohto týždňa našiel iba detské vozíky. Nie žeby sa tešil. Žaluje sa na
         vás, že niet krádeží… A sedí to rozvalené vo foteli, fajčí, nafukuje líca, otvára ústa,
         robí kolieska, ale cigaretou neponúkne. A ešte ti bude vravieť o jemnosti a šľachetnosti, o
         nevinných poznámočkách. Krpec!“
„Nerobte si z toho nič, pán šéf. Ja sa už postarám o krádež,“ potešoval Šemšík radcu.
Radca vypleštil oči a naľakaný sa opýtal:
„A čo chcete?“
„Však uvidíte.“
„Dajte si pozor.“
„Som starý, skúsený úradník.“
„Veď to. Ale opatrne.“
„Opatrne.“
Radca sa uspokojil.
Kým tento dialóg trval, pán policajný šéf odišiel „do chodieb“. Málinko prekontrolovať,
         či je mnoho návštevníkov, či sú dlhé chosty pred jednotlivými dvermi a pred ktorými, kde sa
         ich dĺžka rýchlo kráti, kde pomaly pĺznu, kde teda „robota“ ide, kde nie a kde ju treba
         pomastiť alebo pohnať „leňochov“, čo tak leda-leda ťahajú. Robieval to často, keď nebol
         návštevný deň, niekedy aj vtedy, keď bol, ale mal prísť na rad človek, ktorému bolo treba
         ukázať, že sa tu ide k veľkému pánovi, nech teda počká, aby cítil autoritu.
Na jednej chodbe videl Šemšíka, ako ide proti nemu. — Poviem mu svoje. Čo nesedí v
         úrade, — pomyslel si. Ale Šemšík spravil „front“, ako sa kedysi robil arcikniežatám. To
         šéfa naladilo k láskavosti. — Nie, nič mu nepoviem. Vie, čo sa patrí.
Na druhom poschodí stretol sa so starým známym, s ktorým kedysi ešte ako
         dvadsaťjedenročný spolubojoval na ruskom fronte. To je priateľstvo, čo na celý život
         spojuje ľudí. Sedel na obločnej doske a akoby sťažka oddychoval. Bielu šatôčku si prikladal
         k čelu. — Ten bude mať nejakú ťažkú vec, — pomyslel si Hoblina. — Obrátiť sa a či nie? —
         Ale starý priateľ ho už zbadal. Povstal a zakýval rukou.
„Servus, Števko!“
„Ty si to Ferko?“ oslovil ho a zďaleka natiahol ruku. „Čo tu robíš? Koho hľadáš?“
„Sám neviem, koho. Chcel som k tebe na poradu, ale mi vravia, že dnes neprijímaš.
         Rešpektujem regule. Sám som bol úradníkom…“
„Poď ku mne. Porozprávame si.“
„Ďakujem ti. Veď mi môžeš poradiť i tu. Je to jedno slovíčko. Nechcem kradnúť tvoj
         drahocenný čas.“
„Za to sa netresce.“
„Predsa. Tam u teba by sme sa zahovorili. A ja sa vlastne ponáhľam na pohreb.“
„Na pohreb?“ zadivil sa Števko. „Tu nik neumrel.“
„Na pohreb do Prešova. Brat mi tam ochorel a v nemocnici zomrel.“
„Preboha! Čo sa mu stalo? Prijmi moju sústrasť…“
„Ďakujem. Ty mi veríš, ale ten pohanský poštový úradník mi neverí. Nemocnica v Prešove
         mi telefonovala. Našla mi meno v telefónnom zozname. Nevedela, že som ja brat nebohého, len
         tak naverímboha, podľa rodinného priezviska. Aby som to vraj dal znať ostatnej rodine.
         Letím na poštu a chcem telegrafovať bratom a sestre. Sestra je vo Viedni, jeden brat v
         Lučenci, druhý v Brne. A tu ma poštový úradník búši po hlave: ,Nemôžem prijať. Treba úradné
         svedectvo o smrtnom páde.‘ Počul si o takom poriadku? Počnem sa rozčuľovať a dokazovať, že
         brat zomrel v Prešove. Kým príde svedectvo, bude po pohrebe. Privátne mi verí, úradne
         nesmie. Má to nariadené. Nemôže a nemôže! Smrtné pády sa využívajú kvôli zaopatrovaniu víza
         i vtedy, keď sú mŕtvi živí a radujú sa najvýtečnejšiemu zdraviu. No, nemôže. Teda, alebo
         cestovať hneď do Prešova na pohreb a odtiaľ telegrafovať bratom a sestre, alebo
         telegrafovať do Prešova, aby mi svedectvo o smrti poslali, prípadne aby z nemocnice
         telegrafovali do Viedne, Brna a Lučenca. Výlohy hradím. Alebo ísť k jednému bratovi do
         Brna, ženu poslať do Maďarska k druhému, a dcéru do Viedne… V každom prípade bude po
         pohrebe, a chudáka brata nik neodprevadí na jeho poslednej ceste.“
Ferkovi prišlo ľúto.
Vrhol sa k starému priateľovi:
„Pomôž mi, Števko, ak môžeš! Veď len oznámiť chcem, že umrel, aby vedeli! A ten idiot to
         nechápe! Som taký skonfundovaný, že to už ani ja nechápem. Počúvam, že aj železnice žiadajú
         vysvedčenie o nutnosti cestovania. Len tak pre osobný pôžitok sa údajne nesmie cestovať.
         Ženu a dcéru by som poslal do Viedne a Lučenca. Pre tie mám tu dva zročné pasy. Prosil by
         som o ich predĺženie. Lenže, tam je chvost na tri kilometre. Potom musím ísť k mestskému
         notárovi, aby mi dal svedectvo, že cieľ mojej cesty je pohreb.“
Ferko sa zastavil. Zadíval sa melancholicky na priateľa:
„A ak mi notár nebude veriť? Ak bude tiež potrebovať úradné svedectvo o smrti brata?
         Bože môj!“
Hoblina sa zasmušil:
„Tunajšia polícia je, žiaľbohu, nie kompetentná, lebo smrť sa stala v Prešove. Úradne by
         som ti to nemohol potvrdiť… Ale…“
Trošíčku porozmýšľal a povedal pevným hlasom:
„Obrátim sa na ministerstvo. Nech rozkáže, aby pošta v tomto prípade odhliadla od svojho
         nariadenia. A pasy ti predĺžim. Počkaj ma tu trocha. Hneď to vybavím.“
Vošiel do najbližších dvier.
Asi po hodine vrátil sa do svojej úradovne uspokojený, že priateľovi pomohol. Ferko
         mohol telegrafovať bez úradného svedectva aj do Čiech aj do Maďarska aj do Nemecka.
         Prezídium ministerstva sa úradne opýta policajného komisariátu v Prešove, či je smrtný pád
         pravdivý, komisariát sa opýta nemocnice, táto uvedomí komisariát, tento ministerské
         predsedníctvo, toto ministerstvo zahraničných vecí, ministerstvo vnútra a ministerstvo pôšt
         a telegrafov, tieto políciu a poštu a Ferko dostane povolenie na tri telegramy. V poriadku.
         Je to naozaj radosť, keď tak človek môže pomôcť blížnemu, hoci je nie povinný… Teraz sa
         pôjde troška prejsť… Je práve pol druhej. Mráz. Pekný deň. Dunaj pod ľadom… Prejde sa po
         nábreží akoby šiel po povinnosti… Možno, zájde na ministerské predsedníctvo. Poďakuje sa
         priateľovi Timkovi. Veď to len jemu môže ďakovať, že Ferkovu vec prajne vybavil. Mohol sa
         držať predpisov ako ten poštový úradník… Ako dobre je mať známych vo vyšších sférach…
         Znamenitý je to človek… Pôjdem.
Ale, hrúza!
Za ten čas, kým sa motal po chodbách, kým sa zhováral s Ferkom, kým telefonoval a pasy
         vybavoval, skapala bunda! Nikde v kancelárii jej nebolo. Ani na vešiaku, ani v kasni, ani v
         predizbe, ani u sekretára. Chodil po chodbách v bunde? Nie. Všade sa kúri. Telefonoval
         domov, či šiel v bunde do úradu a či nie? Šiel v bunde do úradu. Jasná vec. Ukradli bundu
         policajnému riaditeľovi! Policajnému riaditeľovi!! Policajnému riaditeľovi!!! Jemu, ktorý
         prvý má dať pozor na poriadok, na bezpečnosť osoby, majetku! Veď to bude škandál, potupa,
         ohavnosť! Ani krik nesmie robiť, ba ticho musí byť, aby vec neprišla do novín, do
         policajnej rubriky. Ako by to vyzeralo, keby nad detským kočíkom alebo pod ním bola bunda
         hlavy polície… Nešťastný Šemšík! — Kde je Šemšík? — Sem ho! — Ten to najskôr vypátra…
         Odborník…!
Šemšík sa potuteľne usmial, keď ho dal volať pán šéf. Narýchlo sa zapúdroval, obhorenou
         zápalkou si čiarkol pásik pod oči a vo výcval utekal po chodbách. Celkom bledý, utrápený a
         zadychčaný sa dostavil. Šéf bol neobyčajne zamračený. Šemšík zastal pred ním nehybne a stál
         ako vojak na stráži pred prezidentovým palácom, lenže nie rozkročený, len prsia sa mu
         dmuli, pery triasli a nohy drgali jedna o druhú v kolenách.
„Bundu mi ukradli,“ počal hrobovým hlasom šéf, „tu, v tejto miestnosti,“ zabúchal päsťou
         na stolík. „Tu, z tohoto vešiaka,“ zagánil na vešiak. Potom akoby sa bol pomiatol, skočil k
         vešiaku a potriasol ním, čo sa klobúku visiacemu na vešiaku veľmi nepáčilo. „Tu, z tohoto!
         Kde je? Ha!? Ja vás týmto aktom zahluším, ak mi bundu nenájdete!“
A už aj bral hrubý akt v belasých lepenkových doskách s tkanicami.
Šemšík zdvihol obe ruky k hlave na záštitu. Ustúpil bleskurýchle a božekal:
„Neráčte sa rozčuľovať, pán šéf. Bundu nájdeme i zlodeja. Neušiel s ňou do Ameriky.
         Zlodej a bunda sú tu…“
„Kde?“ chytal sa šéf za slamku.
„Tu, v Bratislave. A čo je Bratislava pre nás? Dedina. Každý kút a každého vagabunda
         poznáme osobne.“
Keď videl, že sa šéf utišuje a že si sadol do fotela za stolík, z ktorého nijakú
         pevnejšiu vec do hlavy Šemšíkovej nemohol hodiť, vyšiel spoza palmy a zanôtil tichým,
         prosebným hlasom:
„Božechráň! Nechcem poučovať. Pán šéf vie, čo treba a čo nie, ale takým dobromyseľným by
         som predsa len nebol. Drahocennosti treba so sebou nosiť alebo ich do wertheimky zatvárať a
         nenechávať na vešiaku visieť v prázdnej izbe! To je potom taká bunda ako hruška na strome.
         Len siahnuť po nej a už kde sa podela, tam sa podela, fuč je. Máme pod nosom väznicu. Plno
         skúsených zlodejov…“
„Tí sa sem nedostanú,“ sekol šéf.
„Oj, a koľko ich sem príde!“ osmelil sa presvedčiť Šemšík. „Aspoň v takých pekných
         bundách, ako je vaša, pán šéf; prídu s briliantovými prsteňmi na rukách, vykladanými
         hodinkami, a pracujú tu v rukavičkách. Ruku im podávate, sedia vo vašich foteloch, fajčia
         vaše cigarety a cigary, odprevádzate ich do dvier, klaniate sa im…“
„Netárajte! Sem chodia len poriadni ľudia. Azda okrem vás,“ uhryzol šéf Šemšíka, ale to
         už nebolo také zlostné, ba akýsi tenký pásik úsmevu sa skĺzol po zakabonenej tvári
         prednostovej. „Nebudem sa s vami škriepiť o mravnej hodnote návštevníkov. Máte mi bundu
         nájsť a dosť.“
„A zlodeja,“ doplnil Šemšík.
„Hlavné je bunda. Zlodeja síce tiež, ale len preto, aby sme ho poznali. Nebudeme ho ani
         chytať ani udávať ani odovzdávať súdu, aby nebol posmech. Musíte pracovať potichu a tajne
         ako zlodej. Rozumiete?“
„Veľmi dobre.“
„Tak choďte!“
Šemšík len čo zavrel ťažké dvere na kancelárii svojho hlavného šéfa, zhodil zo seba
         masku strachu. Šatôčku zmazal púder z tvári, aby nebol bledý a ústa a nos sa mu opätovne
         rozšírili a počali sa bezočivo uškŕňať.
„Nepoznáš svojich ľudí,“ šeptali mu ústa, „bude i bunda, bude i produkcia, bude aj
         kvalifikácia!“
To bolo o druhej poobede podľa stredoeurópskeho času, to jest, keď úradníctvo obeduje.
         Aj Šemšík šiel na obed do svojej krčmičky „Plnej misy“. Ani sa neponáhľal. Polievku chlípal
         celkom pomaly, po lyžičke, ofukoval, hoďas nebola ani horúca, mäsko na drobné kúštiky
         krájal a nehltal po kusoch, ba ani do novín nepozeral pri jedení ako taký, ktorý nestačí;
         prečítal si ich riadne medzi ryžovým nákypom a kapucínerom, cigaretu si komótne nakrútil,
         vyfajčil, vyfúkol do hrsti zo špičky, pritlačil, aby nekadila a stihol ešte aj rozmýšľať o
         § 333, to jest o krádeži, ktorý vedel naspamäť: „Kto cudziu hnuteľnú vec z držby alebo
         detencie iného bez jeho privolenia tým cieľom odníme, aby si ju bezprávne privlastnil,
         krádež spácha.“
— V mojom prípade, — uvažoval Šemšík, — by teda chyboval ten cieľ, a to: bezprávne
         privlastnenie. Ja si bundu privlastniť totižto nechcem. Ja nekradnem. Ja sa len starám o
         krádež, ako si to pán principál žiada. Konám svoju úradnú povinnosť. Otázka je len, či ju
         mám vykonať dnes a hneď, či len zajtra? Ak ju vykonám dnes, to bude nápadné, ak zajtra, to
         bude pravdepodobnejšie.
Po tomto uvažovaní sa rozhodol, že dobrý úradník koná svoju povinnosť hneď, veď aj
         príslovie napomína: „Zajtra, zajtra, len nie dneska, vravieva, kto s prácou mešká.“
Poobede, o pol štvrtej Šemšík už mal budnu prehodenú na ľavom ramene, pekne zloženú,
         vykefovanú. Niesol ju pánu šéfovi na byt ako najpozornejší krajčírsky majster. Ešte aj
         cestou sfukoval piliny prachu.
„Ako ste mohli tak chytro,“ divil sa principál rozradostnený, keď uvidel svoju bundu.
„To je nič,“ robil sa skromným Šemšík, „len treba poznať manýre zlodejov. Vieme, že si
         ukradnutú bundu neoblečú. Chcú ju hneď speňažiť, i keď na obchode tratia. A ako? Zanesú ju
         do záložne. Elegantnejší zlodej ju dá nosičovi, aby ju založil, a čaká v kaviarni. To je
         každodenné. Treba len vojsť do záložne. Ak je nie v jednej, bude v druhej, ak nie v druhej,
         tak v tretej. Ja som ju našiel hneď.“
„Založenú?“
„Založenú.“
„A za čo?“
„Lacno. Tristo korún.“
„Leén?“ zadivil sa šéf sklamane. „A ja som si myslel, že nosím drahocennú bundu! Vlani
         som dal za ňu desať tisícok. Veď mohol dostať aj dve tisícky.“
Urazene siahol po tobolke, aby vyplatil záložnú cenu:
„Zaplaťte to tomu zbojníkovi. Nechcem, aby škodoval. Škodujem ja…“
„Ešte čo, pán riaditeľ,“ vztýčil Šemšík ukazovák. „Firma vzala do zálohu vec ukradnutú.
         Musela ju vydať. Ešte zopäla ruky, zalamovala nimi a preboha ma prosila, aby ju neudal.
         Potreboval som len odhrnúť výložku na kabáte.“
„Nie, nechcem, aby firma škodovala. Veď takto stratí tristo korún a zlodej po čase môže
         prísť k nej s ceduľkou a bude chcieť bundu vymeniť. Ešte i cenu bundy zaplatí, a to je
         desaťtisíc.“
„Nepríde. Mám jeden život, aj ten dám, ak sa zlodej bude hlásiť. To oni nerobia.“
         Len-len, že sa nezadušil.
„Hazardujete so životom. Môže predať ceduľku inému, a ten príde.“
„Nepríde,“ opakoval Šemšík rozhodne.
„Ako viete?“
„Poznáme svojich ľudí a veci. Firma si to predsa zaznačí do kníh.“
Druhý raz by sa bol pán šéf nahneval za takúto reč. Zvučalo to tak: „Títo šéfovia
         nepoznajú ani ľudí ani veci. Akí sú naivní!“ Ale sa nenahneval. Len sa podíval na bundu. Už
         ten pohľad ho tešil. A ani nemusí platiť. Naozaj radosť! Veľkodušne ponúkol Šemšíkovi sto
         korún za „štrapu.“
„To bola moja úradná povinnosť,“ odmietol Šemšík.
„Veď je tak,“ prikývol šéf, „za konanie úradných povinností sa odmeny nedávajú. Za to
         nás platia. Napríklad, vašu šikovnosť by som musel denne odmeňovať. Ale… Viete čo? Sú tu
         metále ,Za vernú službu,‘ alebo ten najnovší: ,Víťazovi nad zlom‘. Navrhnem vás.“
„Ach, pán šéf,“ sklopil oči Šemšík, „ďakujem. Som poctený už týmito láskavými slovami.
         Pán šéf by musel návrh odôvodniť a tak odhaliť aj túto krádež. A to azda pán šéf nechce.‘
„Veď je tak… Nie, nie… To by sa nehodilo.“
Odložil tri stovky do tobolky a tobolku do vrecka. Vstal a podal ruku Šemšíkovi:
„Tak vám ďakujem srdečne. Potom, pri kvalifikácii dám pozor,“ zamihal významne.
Šemšík sa hlboko poklonil a bez bundy, ale so šťastlivým úsmevom vyšiel. Šéf ho
         odprevadil až k dverám. To sa vari ešte nestalo, že by šéf úradu, a takého vysokého úradu,
         odprevádzal svojho úradníka skoro na chodbu, tisol mu ruku, a tak srdečne ďakoval.
Kvalifikácia by teda bola zaistená. Šemšík v svojej úradovni si chytil pravou rukou
         ľavú, naklonil blahosklonne hlavu a zablahoželal si hlasite:
„Gratulujem ti, Šemšík. To si dobre vykonal. Mohol si si ešte aj zarobiť. Tristo korún!
         Keby si nebol svedomitý. Ale ty si svedomitý úradník. Ani metál si nechcel.“
Sadol si za písací stolík, odtisol stoličku a vyložil si nohy naň. Pozerajúc si na
         topánky, v myšlienkach kládol si otázky, kto by mohol byť medzi úradníkmi-kolegami taký
         šikovný ako on. Nenašiel nikoho. Potom sa mu myšlienky zachytili o pekný, strakavý kabát
         pána šéfa. Či by nebolo dobré na jar zopakovať „krádež“ aj s týmto kabátom, aby bola
         kvalifikácia ešte lepšia? Pri tomto krásnom kabáte dotkol sa v duchu aj kvalifikácie šéfov
         vôbec, a svojho zvlášte. — Nie je spravodlivé, — myslel si, — že nás oni navrhujú na
         kvalifikáciu. Rozum im dávame my, úradníci. Akým právom teda? Šéfov kvalifikovať by sme
         mali my, podriadení zamestnanci. Tí najlepšie vedia, ktorý je na voľačo súci a ktorý nevie
         nič. Ja by dal našej úradnej hlave „celkom nedostatočnú“.
Plecia sa mu zatriasli od smiechu nad obrazom, ktorý tiahol pred jeho očami. Ako sa
         klaňal bunde na vešiaku, ako ju prosil, aby ho aspoň ona navštívila, keď už pán šéf nikdy
         nepríde k nemu, ako jej ponúkol svoje rameno, ako bunda šla pod pazuchou s ním, neopýtala
         sa ani sekretára, ktorý sedel v susednej izbe napravo, ani sluhu, ktorý bdel v predizbe
         naľavo, šla tretími veľkými dverami, čo viedli na chodbu, pobavila sa u neho tri hodiny,
         ako ju potom potľapkal, pošúchal vlastnou dlaňou, poofukoval úradný prach, čo sa nalepil na
         ňu v skrini, vzal zas na rameno a odprevadil drahého hosťa domov a pri rozlúčke pohladiac
         ešte raz jej mäkkú srsť, ako zašeptal do rukáva:
Ruky bozkávam, milostivá… A neráčte zabudnúť intervenovať za mňa u vášho pána!“

--- KAPITOLA 4 ---

Prefúkaná sláva
Hvozdiak, básnik, ináče poštový úradník, akokoľvek (hocijako) sa tešil, že mu verše
         vyšli pod názvom Oblaky a že dostal za tridsaťpäť strán päťsto korún honoráru a desať
         výtiskov (výtlačkov), keď si ich doma pri stolíku stojačky s nadšením deklamoval
         (prednášal), zrazu zastal, rozzúril sa a knižtičku (knižočku) praštil do kúta. Chuderka,
         ani nie zošitá, rozletela sa a niekoľko stránok z nej vypadlo. Musel ju znova pozbierať,
         poskladať, ak chcel v deklamovaní pokračovať. Urobil to, ale teraz si už prisadol k stolíku
         a vzal plniace (atramentom plnené) pero do ruky s úmyslom, že si chyby v knižke teraz už
         sám poopravuje.
Strela tomu vlkovi do pečene!
Bol jeho výkrik
každý deň…
Veď on napísal
každodenne
, lebo sa to rýmuje s
do
            pečene
. Každodenne — do pečene.
To tam v tej starej tlačiarni majú typografa, o ktorom sa hovorí, že je to jediný
         Slovák, ktorý vie dobre po slovensky písať. Tomu zverujú korektúru a ten sádžuc litery
         (písmená) hneď aj purifikuje (očísťa) text (osnovu) od cudzích vplyvov. On je v jednej
         osobe typograf, korektor, purifikátor (sadzač, opravač a čistič).
Keďže Slovenská reč,
[
3
]
mesačník pre záujmy spisovného jazyka, napísal (napísala): „Miesto
každodenne
je dosť povedať
denne
, prípadne
         užiť akuzatív časový:
každý deň
alebo
deň po
         deň
,“ purifistický typograf alebo typografický purifikátor
každodenne
opravil na
každý deň
.
Hvozdiaka nadvihlo na stoličke, akoby ho bol niekto šidlom pichol.
„A veď som robil sám korektúru!“ zahulákal básnik a pobúchal lakťom o stolík tak, že z
         pera, ktoré držal v ruke, odkvaplo troška atramentu na knižku. „Toto je nie čistenie reči,
         toto je kazenie čistoty verša, čistoty a cvengotu rýmu, čistoty a pravidelnosti metra! Ten
         typograf chce byť nielen sadzačom, nielen korektorom, nielen purifikátorom, ale aj versifikátorom.
[
4
]
Aby mu poslal polovicu honoráru! Každý deň, deň po deň, deň čo deň ti poklepať
         drúkom po hlave! Pokazil mi verš, rytmus, rým!“
Hvozdík prešiel k inej svojej básni:
Už stuha červená tých časov bledne v skrini,
huňatú papachu moľ drobná necení,
meč ruský v kúte je a lentu obal
tieni.
Prekliaty, namyslený sadzač! To zas on rymoval skrini — tieni, nie tak, ako Hvozdiak
         napísal,
stíni
. Skrini — stíni. To je rým, ako pán boh prikázal. A nie
         skrini — tieni! Pravda, zo Slovenska zmizli všetky stíny a ostali len tiene.
„Ty, ty, ty — zatienená hlava!“ zadudral básnik nahlas, vrtiac hlavou ako panák na
         komíne.
Čítal ďalej.
Svet je ako more
hlboký, príliš studený a veľký.
Choď ku studnici, ku jazeru v hore,
iď k plytkej rieke, pozri v potok
plytký.
Hvozdiaka opätovne trhlo.
Typograf vysádzal miesto
melký — plytký
, lebo nepozná už ani
         melkosť ani melčinu, a tak vyšiel riadok strašne ošklivý:
Iď k plytkej rieke, pozri v potok plytký.
Dva razy
plytký
v jednom riadku! Aká hanba! A k týmto veršom sa má
         on — Hvozdiak priznať?!
„Och, ty plytká hlava!“ zvolal do ďaleka…
A tu ďalej v inom verši.
Vietor, sluha najvčasnejší vyzivujúc cesty
čistí.
Básnik napísal: „… cesty kľúdi“. Typograf to opravil na
čistí
, lebo
         kľúdiť sa podobá na české „klidiť“. Ale typograf — versifikátor už nevie, že
kľúdi
sa rýmuje s
budí
a na
čistí
by bol dobrý rým napríklad
hlísty
. „Ty,
         ty, ty nekľudník!“ zahrozil sa päsťou Hvozdiak, „tak si teda básni ty a netypografuj!… A
         toto tu je čo?“
Zas pod novým šiel chodník
slniečkom,
čo rozkvitnuté slivky rozprestreli…
Ako to on napísal?
Zas pod novým šiel chodník
slnečníkom,
čo rozkvitnuté slivky rozprestreli…
Ako krásne to Hvozdiak myslel. Slivky, čo sa rozkvitli, chcel porovnať s novými
         vystretými, kvetnatými slnečníkmi. Typograf-korektor-purifikátor-versifikátor prekorigoval
         slnečník na slniečko. Ale preboha? Ako môžu slniečko rozprestrieť rozkvitnuté slivky?
Tu už básnik nemohol sedieť na stoličke. Vyskočil. Zas chytil knižtičku a chcel ju hodiť
         o stenu, ale buď bohu chvála, zavčasu mu prišlo na um, že knižtička je vlastne celkom
         nevinná. Iné by bolo, keby ju tak mohol otrepať o hlavu korektorovu! Otrepal by ju, že by
         sa rozletela (knižka, nie hlava) na všetky štyri strany sveta, do výšky a nížin!
Žiaľ, že žiadanej hlavy v blízkosti nebolo a tak sa sám básnik pobúchal päsťou po hlave,
         akoby si vyčítal, že šiel so svojím plodom k Slovenskému otcovi. To bolo nakladateľstvo a
         vydavateľstvo, ktorému ľahkomyseľne nešťastné verše poslal. Po pobúchaní sa po hlave so
         zaťatými päsťami predstavoval si, že drží purifikátora za hrdlo. Trvalo to len chvíľku,
         lebo sa hneď presvedčil, že fantazíruje. Hej, ale jeho pokazené verše sú nie fantáziou, ale
         faktom. Ony zostanú takto geniálne očistené na veky vekov, lebo, ak sa po tridsiatich
         rokoch nájde blázon, ktorý sa bude azda zaujímať o starovekú slovenskú literatúru, prídu mu
         do rúk i jeho Oblaky v pôvodnom prvom vydaní a prečíta si, keď nie iné, aspoň meno autora,
         a to bude jeho poctivé meno, meno Milutína Hvozdiaka.
— Nikdy sa nedostanem s takýmito Oblakmi k najvyššej sláve slovenského básnika — do
         školských učebníc. Nikdy sa moje verše nebudú učiť! Nikdy ich nebudú citovať!
Zaklial a počal tuho rozmýšľať, čo má urobiť? Najlepšie by bolo Oblaky odtajiť.
         Myšlienka sa mu zapáčila a napísal do Literárneho svetla:
„Vyšla knižtička veršov Oblaky, ako 19. zväzok v knižnici Produkty Majstrov, ktorú
         vydáva Slovenský otec, obálku upravil Štefan Podrážka, vytlačila roku 1941 Tlačová
         spoločnosť v Turčianskom Svätom Martine v päťsto exemplároch typmi tieman antiqua,
         brožovaná cena osem korún. Stala sa veľmi nepríjemná chyba. Za autora týchto veršov
         označili mňa nižepodpísaného, kdežto autorom týchto veršov je pán Ján Záhorák, náš výtečný
         a dávno na slovo vzatý básnik, rečový odborník, všestranný pracovník u Slovenského Otca a
         znamenitý sadzač Tlačovej spoločnosti v Martine. Prosím slávne čitateľstvo Oblakov a pánov
         literárnych kritikov, aby toto moje oznámenie láskavo v známosť vzali. S úctou Milutín
         Hvozdiak.“
Po týždni dostal takýto list.
„Veľactený Pane! Ráčte mi teda láskave poslať honorár per 500 korún, slovom päťsto korún
         a desať kusov výtlačkov Oblakov, ktoré ste, ako som sa presvedčil, od Slovenského Otca už
         dostali. S úctou Ján Záhorák.“
„Hach! Na jeho strane žart, na mojej pomsta,“ zasmial sa Milutín, nepošlem mu ani brka.
         Dosť, keď má slávu, nepotrebuje ešte aj honorár k nej.
Tak si prefúkal slávu Milutín Hvozdiak, ale, keď už nie slávu, ponechal si aspoň
         honorár. Efekt jeden a ten istý. Aj sláva aj honorár sa pominie.
[
3
]
Slovenská reč
— časopis pre normalizáciu spisovnej slovenčiny
               s puristickými sklonmi a často protičeskou tendenciou. Vychádzal od r. 1932.
[
4
]
versifikátor
(lat.) — veršovec

--- KAPITOLA 5 ---

Železničné nešťastie
Ako keby videl odrezanú hlavu s vytrhnutým jazykom, kus ruky, ktorá zviera zakrvavený
         bloček, na ktorom je napísané:
Nerád cestujem. Nie že by ma netešila cesta. Tá ma láka. Ako keby prevracal obrázkové
         noviny, keď sa dívam železničným oknom. Môžem smelo povedať, že by ma také päť-šesťhodinové
         posedenie vo vlaku aj oduševňovalo, keby som mohol cestovať sám. Keď cestujem s druhými,
         naplňuje ma zármutkom, často i zlosťou. Medzi cudzími najväčšmi pociťujem svoju chorobu,
         lepšie rečeno svoj neduh, s ktorým sa musím stále boriť, aby som ho potlačil. Môj neduh je
         moja vrodená zdvorilosť a jemnocit. Chcel by som byť tvrdým, neústupným, s hrubými, drsnými
         pohybmi, skamenelou, žulovou tvárou s vrásčitými prísnymi priehlbinkami, kladivovou päsťou,
         rúcajúcimi Samsonovými plecami, a nemôžem, neviem. Som silný, ramenatý, výtečne kopem,
         behám, plávam, člnkujem, závodím a môj neduh ma vždy premôže — jediným slovkom, jediným
         pohľadom. Odchádzam tichý, premožený a voľakde v kúte sám nad sebou smútim a zúrim.
Nešťastný jemnocit!
Keď človek cestuje, mal by všetko potrebné so sebou vziať a len svoju jemnocitnú
         zdvorilosť doma nechať. Urobíš opak: Zabudneš nevyhnuteľné, ale zdvorilosť, ktorá je
         najnepotrebnejšia, sebou vezmeš ako svoj nos.
Tak ťažko mi je vojsť do kupé, kde už sedia ľudia. Hneď vo dverách stojí akýsi rozšírený
         direktor, ktorý volá na celý hrtan: „Pán riaditeľ, pán riaditeľ! Poďte, tu je miestečko!“ A
         teba, ktorý chceš dnu, nepustí. Odstupujem zo zdvorilosti voči direktorovi a riaditeľovi.
         Keby chcel vstúpiť, musel by som toho pána búšiť kufríkom do hlavy. Odstupujem — a zúrim
         nad svojou zdvorilosťou. Ale, keby direktora vo dverách nebolo a vošiel by som bez
         prekážky, vyrušoval by som ostatných v ich pohodlnosti. Ten leží na celom divániku obrátený
         chrbtom do obecenstva, iný odpočíva priekom na obidvoch, tretí musí skočiť, lebo má nohy na
         poličke, štvrtý pošuchnúť sa, treba prekračovať, aby som nestúpil niekomu na otlak, neudrel
         dáme koleno, nebodol niekoho lakťom do pŕs. Neodpovedia mi na pozdrav. Neodpovedia mi na
         otázku: „Je tu ešte miesto voľné?“ Budú zazerať, kto sa to zase sem valí? Každý
         spolucestovateľ je hotový nepriateľ. Cítim to. Nepríjemná, chladná napätosť medzi susedmi
         oblieva ma studenou vodou. Mrznem. Až ma strasie, keď odložím novinky zo sedadla, aby som
         si sadol, a voľakto povie: „To miesto je zaujaté.“ Mohol by som povedať: „Noviny
         neokupujú.“ Nepoviem. Mohol by som povedať: „Veľavážený! Klobúk, palička, taštička, batoh
         nahradzujú osobu, ale noviny, veľavážený, sú len znakom, že tu bol kultúrny človek, ktorý
         číta.“ Nepoviem. Poviem: „Prepáčte!“ a idem na chodbu. Stojím, alebo si stiahnem sedadlo a
         sadnem, ale radšej stojím, lebo chodbou chodia ľudia, zavadzal by som.
Prekliata zdvorilosť!
Stojím, stojím, smútim a zúrim.
Podobá sa to nesmelosti. Nie je. Keď trebas som smelý. Často sa mi vidí, že by som
         hocikomu vyťal zaucho, kto by ma vtedy dráždil, keď som zdvorilý a následkom toho
         ústupčivý.
Komu neodpovedia na pozdrav, na otázku, ten nepozdravuje a nepýta sa, keď je i
         najzdvorilejším človekom. Tak jemnocitný stáva sa nezdvorilým a hrubým.
Stalo sa mi nedávno, že práve pre môj jemnocit bol som príčinou železničného nešťastia.
Našiel som si šťastnou náhodou oddelenie pre tri osoby, v ktorom nik nesedel. Všuchol
         som sa a posadil vytešený, že nikomu nemusím stúpať na nohy a zavadzať.
Netrvalo to dlho. Do vozňa vstúpilo pekné, mladé, tenké dievčatko s belasým
         trojuholníkom na hlave s lesklými písmenami na ňom M. B. Neskoršie som videl tieto písmená
         na akomsi cengáči pod jej bradou, na ruke, na náramke, na púdrenke, ktorú hneď vytiahla a
         počala sa pozerať do malého zrkadielka, na vreckovke, ktorou sa dotkla nosa, na futre
         bundičky.
— No, tú nik neukradne, ani jej nič neskape, — myslím si a potajme pozerám na ňu, lebo
         som jemnocitný a zdvorilý, nechcem, aby si voľakto o mne myslel, že rád do každého pekného
         dievčaťa hneď zahryznúť ako do cukrového. To by bolo pažravé. Nesvedčí sa ukazovať apetít.
Vidím: Tvárička útla, úzka, tmavá ako farba vypracovaného dreva z amerického orecha. V
         belasom. Trojuholník sňala. Ako čoby bola zvrtla kohútik vodometu, tak sa rozstrekli jej
         jagavé bledučké vlasy, počali sypať svoje jagavé vlákna dokola v slnečných lúčoch. Hodila
         hlavou, aby si ich ešte väčšmi uvoľnila. Rozliali sa naširoko. Oči počerné, okrúhle s
         akousi láskajúcou mäkkou hmlou. Takú priezračnú záclonku vidno u krátkozrakých. Do
         riadnych, zdravých očú púšťaš zrak ako do hlbokej studne, nič ho nezastavuje, do
         krátkozrakých ako do plytkého potoka, hneď si na dne, a to len tá záclonka prekáža.
Prižmúrila oči, keď pozrela na mňa letmo, skoro pohrdlivo. Azda sa hnevala, že tam
         sedím.
Nerád sa púšťam do hovoru s neznámymi, najmä s cudzím dievčaťom. Vžívam sa do jej
         myšlienok. Iste je medzi nimi otázka: — Čo sa mi prihovára? Čo chce? Aký je dotieravý! —
         Vždy sa mi zdá, že by som svojím oslovením iba rušil smer jej predstáv. Môj jemnocit mi
         predrieka: Prihovárať sa cudzím je ako nevolaný hosť v dome, najprv ho musia pozvať alebo
         aspoň ukázať, že bude vítaný.
Ešte raz pozrela na mňa a na chodbu. Svoj zrak som púšťal za jej pohľadom, ale tak, že
         keď hľadela na chodbu, díval som sa na dievča, keď mňa šibla pohľadom, pozrel som sa na
         chodbu. Tam stál jej veľký kufor, ktorý nosič nestačil vyložiť na poličku. Na ňom medzi
         rozličnými vinetkami dve čierne písmená M. B. Prešla k nemu. Probovala ho zodvihnúť.
         Napínala sa. Nevládala. Oprela sa doň kolenami a tak ho tisla. Nepohol sa. Skočil som.
         Vyložil som ho ľahučko. Nebol ťažký.
„Ďakujem, môj pán.“
„Ó, prosím, milerád.“
Kto chce hovoriť, vždy si nájde príčinu. Slečne M. B. sa chcelo. Vyzvala ma ako do
         tanca. Nedal som košík. Nebol by som býval zdvorilý. Hovor je tá trúba z Jericha, ktorá
         váľa steny, čo si ľudia nastavali medzi seba, aby sa oddelili jeden od druhého. Keď sa
         tieto steny zrúcajú, hneď sú si bližší a zohrejú sa. Často je tak: Človek mlčí pred
         človekom. Vtedy ich mysle hromžia: — Ľa, aký nenávistný nafúkanec! — A prehovoria, hneď sa
         hromženie mení v obdiv: — Ľa, aký znamenitý človek, a ja som myslel, spupný nadutec. — A
         ešte, keď sú tou trúbeľkou pekné dievčie ústa!
Počali sme hovoriť.
Čakal som soprán u takého útleho dievčaťa, a počul krásny pľúcny alt… Ide k rodine… Čas
         je zlý.
Myslím si: — Prečo by bol zlý. Mrzne, až tak škripí. Stromy v bielych plachtách. Osuheľ
         padá a poletuje vo vzduchu. Všetko sa blyští na slnci. Samé ohníčky. Zo zdvorilosti
         prisviedčam:
„Malo by poľaviť.“
„Ach, nie,“ vraví, „sneh by mal padať, modlím sa zaň každý večer.“
„Sneh, to áno, ale hustý, veľký,“ osvojujem si jej túžbu.
„Nie, radšej drobný, pevný, taký sa hneď nerozmočí, fujak sfúkol, čo bolo, samé holiny
         na vŕškoch.“
„No, áno, taký je krajší,“ prikyvujem.
„Nie len krajší, ale i lepší pre lyže.“
„To už áno, pre lyže áno. Lyžujete?“
„Velebím lyže.“
Ja nerád lyže, najmä, keď musím hore vŕškom, ale ani keď sa spúšťam. Hore je ťažko, dolu
         durí, musíš niekedy objímať každú sprostú jedľu. Mám v láske ľadovú rovinu a korčule, tu sa
         rozbehnem, kedy chcem a tíšim, keď sa mi zapáči. Na korčuliach objímam alebo neobjímam živé
         ženské tvory… Ale, dávam jej za pravdu, lyže s korčuľami nemožno porovnávať… Áno, áno,
         práve tá ťažkosť, to nebezpečie, ten let… velebím s ňou.
„Úžasne rada kino,“ prechádza na inú zábavu.
„Ja tiež, len anglický text je protivný.“
Ona sa oduševňuje za anglický.
„Niet krajších,“ súhlasím zo zdvorilosti.
„Trošku i hovorím po anglicky,“ chváli sa.
„Ja zas francúzsky,“ a veľmi mi je ľúto, že neviem po anglicky.
Tak to šlo. — Pekné dievča, je ako maslo, hodiny sa kĺžu pri ňom ako mastné halušky dolu
         hrdlom a čas sa míňa. Počal som sa zaľubovať. Čoraz som sa bližšie šúchal k nej, že ju
         chytím za ruku. Len moja zdvorilosť mi prekážala. A ak by ju urazil. To by som nerád.
         Radšej sa jej nedotknem… Je milá… Veľmi milá… Šteboce ako kanárik. Viem už všetko o nej a
         ešte raz sa dozviem a ešte raz, že je úradníčkou, ide k rodine, odtiaľ pôjdu lyžovať do
         Tatier, a po sviatkoch do úradu… Ako sa teší tým pár dňom… Jej slová sa už lyžujú, dýchajú
         prudko, letia s vetrom… Ukazuje mi a vysvetľuje, ako treba vstávať, keď lyžiar padne, ako
         sa hojdať, ako narovnať, ako zaukrúhliť beh, palicami narábať. Oči jej žiaria pri tom.
         Smeje sa radostne, od srdca.
Blížila sa väčšia stanica.
„Pôjdem von,“ hovorí mi.
Pomohol som jej do kabátika… Vyšla… Nechcel som sa natískať, že ju odprevadím, keď
         nevolala. Zato som ju sprevádzal pohľadom. Šla do staničnej jedálne. A bol by jej doniesol,
         čo by bola chcela. Zoškrabal som ľad z obloka, vydýchal si výhľad, aby som mohol pozorovať,
         kedy sa vráti… Škrabem i na druhom, aby som lepšie videl… Nejde… Už mohla i dva párky
         zjesť… Už aj tri… Guláš k tomu… Nejde… Dávajú znak k odchodu. Ľudia bežia k vozňom. Len ju
         nevidno… Tá sa opozdí, strachujem sa… Vlak počína fuňať. Chcelo sa mi kričať: „Postojte
         ešte! Moja dáma chybuje!“ Fu, fu, fu, fu, pohýna sa vlak… A jej kufor na poličke… Aspoň ten
         ratovať! Čo si počne bez neho? Najprv kričím z celého hrtana:
„M. B., M. B. Poďte! Kde ste? Vlak už ide!“
Vykladám kufor chytro a volám k neďalekému idúcemu nosičovi:
„Počujte! Tento kufrík do reštaurácie!… Tam je dáma M. B.“
Hádžem mu päťkorunák, ukazujem na kufrík a vzdychám obľahčene.
— Iste ju nájde.
Zas som chcel byť jemnocitným, pozorným a zdvorilým. Gratuloval som si v duchu, že som
         to tak krásne vybavil. Dostanem iste poďakovaciu kartičku… Sedím sám… Idem sám… Smutno mi
         je. Dívam sa na biele pamukové nite zinovatelých telegrafných drôtov, na stromy v bielych
         tógach, prevesených na hlavách, na ramenách. Háje ako zástupy bielych mníchov hrnú sa hore
         vŕškami akoby do chrámu, ktorý je kdesi na vysokej holi. Kde-tu vyfúkané polia so žltými
         cestičkami hrúd, obryv s bielymi pásmami snehu…
— Lyžovať by sa dalo, — myslím si na rozhovor so slečnou, — len nech troška pomastí, —
         prisvedčujem ešte i v jej neprítomnosti… Dobre, že som ten kufor vyložil… Škoda, že je nie
         tu…
Beriem novinky do rúk a čítam. A ako to už býva, duňanie vlaku ma uspáva…
Neviem, či som spal, či len tak sníval. Čosi tresklo a otvoril som oči.
Tu sa počína železničné nešťastie.
S rachotom odtisli dvere.
— Kto to ide sem? — zvŕtam hlavu.
Kto?
Moja M. B.
Ako čoby bol pod vlak padol. Všetko sa mi počalo krútiť. Myslím, že mi odseklo celú
         hlavu a vytrhlo jazyk. Ostal len nehybný trup. Krv sa mi v minútke vycedila. Uši ešte
         pracovali, lebo som počul zďaleka ako spoza hôr:
„Zišla som sa s priateľkou. Sedí v susednom voze sama. Presťahujem sa k nej. Nepomohli
         by ste mi, milý pán? Aj vy by ste mohli prejsť.“
Nehýbal som sa.
„A kde je môj kufor?“
Bol som mŕtvy.
„Kde je môj kufor?“
Nič.
„Vy ste tu boli.“
To už nezvučal príjemný prsný alt, ale chripľavý, nastrašený hlas:
„Odhryzli ste si jazyk?“
Neprišlo mi nič na um nuž, pravda, keď som bol bez hlavy, nemohol som mať pri sebe ani
         jazyk. Neobrátil som sa k nešťastnici, nevstal, nešiel hľadať, nelamentoval s ňou. Moja
         hlava sa gúľala pod kolesami. Krvácalo mi srdce. V posledných trapiech vydal som
         bľabotajúci zvuk:
„Odhryzol.“
A smrť ma natiahla.
„Och, vy…“
Nedopočul som, čo povedala. Čosi o nezdvorilosti. Odpovedať som nevedel… Ale to nebola
         smrť… Železničné nešťastie spravilo zo mňa hluchonemú kaliku…