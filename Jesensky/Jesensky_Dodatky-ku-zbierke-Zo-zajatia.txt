--- KAPITOLA 1 ---

Ničevo
Pre tvoju šírku, Rossia,
ty lenivá a zdĺhavá si,
a akou si, keď meriaš časy,
tak opozdene rozvíja
sa v tebe všetko, tak i ja
opozdil som sa, keď na hlasy
som veril, že si prvej klasy
a že ťa len vrah ubíja.
Kto ti do uší zaspieva
konečne už raz pochod rýchly?
Keď nebolo dosť tých, čo vzdychli
nad šírkou tvojho úsmeva
a tých, čo ťa so smiechom pichli
pre hrúzu tvojho ničeva.
Charkov 6. VIII. 1915

--- KAPITOLA 2 ---

Nie, nemožno…
Nie, nemožno, že by bol navždy utratil
už sviežosť zelene, za ktorou koreň baží
a že to stvorenie, čo zlato mnoho razy
na vetvy vešalo, mi čas nenavrátil.
Strom hromom páraný sa striasol, zaklátil,
no vetvy zelené vyklíčia z čiernej skazy
a prídu konáre i tôňa, ktorá blaží
i stvorenie i prst, čo by ich pozlátil.
Veď ono z neba je a k bohu modlí sa.
Ja zase ku nemu pri skvúcej večernici,
keď ona nakukne do môjho zátišia
pozerať v slzách sa, čo sú na mojom líci.
A tam za hviezdami je azda božská skrýša,
a v nej boh sídli snáď, čo láske žitia žičí.
Charkov 18. VIII. 1915

--- KAPITOLA 3 ---

Poklad
Na poklad najdrahší: na hravé lúče smiechu
som niekdy baňu mal. Jediný boží dar:
dvoch modrých, velikých a dobrých očú pár,
bez lsti, bez podvodu, bez viny a bez hriechu.
Vždy doňho pozeral som idúc pre potechu,
a ako zablysne vše slnko z hrubých chmár,
tak z duše zármutku vylúštila sa žiar
a radosť sedala pod našu skromnú strechu.
Tu zrazu oči tie sa náhle sperlili.
Padajú slzy z nich, niekedy s kvíľby vzlykom
a k nebu hľadia tak, sťaby sa modlili.
Ty prosbu vyslyšíš ich, Pane premilý.
Veď ony žialia len nešťastným za baníkom,
čo bez nich poklesol ku hrobu bez sily.
Charkov 22. VIII. 1915

--- KAPITOLA 4 ---

Len ešte raz…
Len ešte raz, len ešte raz
chcel by ťa vidieť, žena moja
a potúžený ísť do boja
by mohol proti vlasti zas.
Tvoj sivý pohľad zastrela
bys’ opäť dlaňou v bázni straty,
že sa ti láska nenavráti,
čo by si vo mne videla.
Ach, ale takto zavretý
sem do zabajkalského chlieva,
[
1
]
bez sily, krvi, bez úsmeva
len čakám, kým deň odletí
a za dňom noc až zasvieti
ten, čo v nás život roznieti.
Berezovka 31. XII. 1915
[
1
]
… sem do zabajkalského chlieva…
— zajatecký tábor bol na Sibíri v zabajkalskej oblasti