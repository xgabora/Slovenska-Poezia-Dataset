--- KAPITOLA 1 ---

Žalm na tisícročnú pamiatku vierozvestcov sv. Cyrila a
    Metodeja
Žalm 98: „Spievajte Hospodinu pieseň novú…“
Zazvuč, varyto moje, ó, splesaj zbožným naladením,
čo v strunách rozkošného chováš, zlúč v chorál veleby;
ako škovrán cez svitania hmly zárivý na prestol,
ó, vznes orličím krídlom i ty žalm slávy nad oblač!
Kde východ rodí sa tajmo z vetvíc vysokej polnoci
prv skvetom ľalie, v okamžení však i skvúcim ovocím;
kde dňa vyviera studeň zo skalísk temnej budúcnosti,
by údolím tieňa roztiekla sa opäť ligotným potokom;
skiaď svetlo vyletáva kŕdľom holubíc bez počtu,
každá v ružovom zobáčku nesúc ratolesť víťazstva;
kde perlia sa kropaje rosy na čelách anjelských,
by, akonáhle pokynie Jeho dych, s žehnaťbou spŕchali;
kde farbený býva rumenec a tkatá osnova života,
skiaď dúha na mraky, zeleň driekom zeme býva prevesená;
kde všetkého zárod i národ, vzniku i trvania tajomstvo,
kde zákon vševládny dlie, milosť plaje nad zákonom;
kam smeruje peruť vďaky, neresť slzavé túži, bolesť privoláva,
kam pokazujú vrcholy hôr, človeka temeno;
kam nesú sa duše dobrých, dym kvetín vonný, sfér hudba nebeských,
vlna podskakuje morská, roj hviezd sa ubiera:
ta, ó, ta vyleť, duchu môj, i ty, stačia-li perute,
neoslepí-li ťa jas, hlas tvoj neumrie-li,
ta vznes sa, duchu môj, povyšiň sa k pocte zapálený
čo svieca oltára, pochodeň čo slávnostná,
a podnož kde trónu, na ňomž veliký kraľuje Hospodin:
tam obeť zažni srdca, pokory zlož poklonu!
Ty ale, Duchu svätý, duchu, ktorý na Horeba
kre skvitols´ vatry ružou a ohňostĺpom kráčal si na púšti,
ktorý Izaiáša zrak zostrils´ videním prorockým,
že prezrel závoj časov, noc vyrkol zhuby, deň stvrdil spasenia,
ktorý obživoval si nadšenia prúdom pieseň Dávidovu,
že niesla sa oblohou jak svitu papršlek,
ktorý nad Jordánom zastals´ v letku, jatý zaľúbením,
a znamením triumfu sa skrížil nad cestou k Damasku,
ktorý v deň päťdesiaty z neba privanuls´ švihom povíchrice
a v chrám osvetlil si dom, v túžbach kde sedeli:
Ty, ó, duchu plamenný, prosím, ráč vzhliadnuť i na mňa,
nech srdce preborí všednosť, myseľ vzplá vysoko,
abych, včuľ krehká byľ, zmocnel horlivý pre výkon,
znal, čo kážeš, vymluviť zdarné k chvále Najvyššieho!
- Lež vstaň, národe môj, i ty, zodviž sa z nízkych, kamenných sedadiel,
vstaň, rušajme z tmy dolín všetci veselé na hory!
Oblečte rúcha sviatočné, k obetiam jak zástup valil sa praotcov,
pod prápormi viery hrňte sa púťami;
ktorí umelí ste v slove slávy: poďte, kazatelia,
tam z výšin rozostrite reč v zápale cez obzor;
ktorí zmysly zdravé zachovali ste, srdce bez úhony,
ste pravdy vyznavačmi, zrady nevedomí,
i odetí ste brnením rázu, čo skala pevní vôľou, udatní v nesnádzach:
zdvihnite truhlu úmluvy a v húfoch stúpajte;
ktorým známa je prelesť súzvuku, dar daný piesne z ríše nebeštianstva:
osnujte hudbu k pochodu, narazte nový spev;
ktorí obraciate hrudu zemskú dobrej vždy plní nádeje,
ozdobiac styk k podpore staroby, povzdych svoj pripojte;
družina chalúp, pospeš, ty pod chvojkou studu, ty v čistoty veniečkoch,
nech horí obličaj váš stešený jak stužka červcová;
vy, čo pasiete stáda, jak zasvitne deň, až kým nezašiel počerné za hole,
vy fujaru prineste zas i dúčeľ gajdice;
pôjmite, matky bedlivé, v ruch ten sviatku vnímavú i detvu:
nech utkvie jej do konca v pamäti, čo hnulo národom;
poďte všetci ku Tatre, ona Sionom dnes, kameňom uholným,
množstvo oltárov tam vznešených k vatrám pohotove,
kliesnite lesy vôkol, vrhajte v plameň i s vonnou živicou,
nech sála jazykami bez počtu po nebies baldachýn,
a jak unáša sa plam, oslavou za ním skríknite zakaždým,
zaspievajme znova a znova horlením chrámovým!
Zasluhuje toho Hospodin, Boh náš, v miere zvrchovanej,
bár slncom, národe, vzplaješ, iskra len povďaky.
Však pred tisíckou rokov, keď ešte blúdivé mrákoty
zrak clonili ľudstvu, ďas králil pohanský,
keď ako ľúta zver vôkol národ s národom ruval sa o lúpež,
hord zbesilých hajná krv zbitých lokali,
keď i znamenie spásy sväté žreci ziskožraví
v bič spletali rabstva, skúvali v okovy,
keď hynul človek ako tráva, plemená truštili sa ako vlny morské:
už vtedy, národe, konal v tebe veľký čin sveta Pán.
On zoslal archanjela k Tatre v bleskote polnočnom,
by zaniesol blahovesť mocný na Velehrad.
I stúpal posol boží z štíta na štít jagotný čo oblak -
kde zbytky modiel stáli, tie v priepasť povalil.
Nik nepobadal ho na púti skvelej, len sám kráľ Rastislav,
keď u loža jeho zastal v svetle a k nemu premluvil:
„Rastislave, Rastislave, kráľu bohumilý, nekormúť sa viacej,
Hospodin porozumel túžbam tvojim, aj, nesiem jejich spln.
Nebude ľud tvoj zmietaný viac pokušením všakým,
nie mýlený pokrytstvom, týraný spupnosťou;
boh zdelil sa svetu, by poznal Ho z tvári v tvár v podobe človeka,
ver´ zdelí sa i národu tvojmu, že Mu porozumie.
Ta obráť starostlivý zrak po zdroji svetla, stiaď sprýšti sa iste —“
ukázal prstom k východu, a k hviezdam podletel. —
Sláva Hospodinu za zjavenie to, sláva milosti za záloh:
aj, svätí Cyril a Metod už idú z Carhradu!
Kráčajú mužne brehmi Dunaja, sťa k Abrahámu kedys´ vznešení poslanci,
onen vľúdny, tichý Ján, ten Pavol horlivec.
Nesú knihu života s sebou, nezreťazia jej obsah viacej farizeji:
tvoja reč bude riečišťom, nímž v duše tiecť bude;
rozptýlia skoro bludy cudzinské, lož podvrátia, zdrtia svätokradcov,
a vezmú ťa, národe, mocnú pod ochranu,
zaštítia pavézou viery, pripnú ti meč svetla, pravdou ťa ohradia,
do ríše ducha čo Dunaj napustia valný tok osvety,
budeš ako zakvitlý kmeň lipy, jaro keď zavíta;
jak jabloň obrodená bohatstvom jesene;
i znak spasenia nesú, golgotský kríž, jemuž márne hrozil
skazou žoldnier najatý, renegát Julián:
ten zasadia na vrchol Tatry, ten v stržeň žuly pevný,
skiaď nevykýva ho búra, ni sveta svevoľnosť,
i svietiť ti bude stiaď čo maják ohňom nehasnúcim,
keď zazúria príkory, loď bude stíhaná,
pod jeho ramenami nezhynieš, ujmy nepocítiš,
ten v utrpení ti posilou a v boji víťazstvom!
Buď oslávená pamäť jejich, že to učinili,
oslávená vehlasne až v pozdné potomstvo!
Tak, hľa, pečoval o teba, národe, sám Otec národov:
dav zvláštnych apoštolov ti za vodcov v mladosti.
Tí pokrstili ťa znovu rosou z prameňov domácich
a naučili ťa v mluve vlastnej vzývať Hospodina.
Tým trval si posaváď od sväťby tej, nebu súc verný i svojej bytnosti,
tým i trvať nesmrtne budeš, v tom pečať, záruka.
Hoc pokorený si dnes, zdlávený najhlbšiu pod podnož,
sšarpaný čo strom u cesty, záškodcom k rozkoši,
podlosť smie ťa tupiť, drzosť napájať v triumfe, bez trestu,
nenávisť v hrob ťa odsudzovať preto, že si sa narodil,
hoc krvavé slzy roníš pre krivdu, zbolený si veľmi
a bodľač ti poduškou i nemôž´š pozasnúť,
nebudeš zmietaný dlho pokúšaním všakým,
nie mýlený slepotou, trýznený spupnosťou:
príde deň božej sudby, príde, prv než sa hriech nazdá,
než stihne lovec ľstivý namieriť na korisť;
niet pravdy zmučenej, ó, niet, ktorá neprešla by v slávu,
niet krivdy najmenšej, ó, niet, juž Boh by nestrestal!
Oslavujme Hospodina, rujným oslavujme Ho mysle otrasením,
páľme vatry vďačnosti, duchom podletujme;
rozpni, speve náš, krídla svoje od póla ku pólu,
a zachyť celé jaro citov, všetku vtač myšlienok:
celý vzduch nech presýti sa kadidlom vonným a zvučaním chvály
a vesmírom nech skrúži sa kol trónu otokom.
On dal tisíc rokov prežiť vo viere bezpečnej na skale,
i vystrie budúcnosť našu, jak o ňu prosíme.
Ó, bože, jak slovo zvestov svojich, blížencov dľa ducha,
zjednotil si nás k službe krstom vôd dunajských:
ó, udrž nás pospolu svorných, udrž tuhnúcich vo priazni,
nech žiaden neprerve zväzku, ni sa neodkruší!
Daj, by poznalo sa stádo Slávy, kdekoľvek na horách
rozptýlené mešká, daj, nech sa uspolčí;
i ako pastierov si dobrých vyslal k jeho privráteniu,
tak učiň zázrak zas: nech znova uverí!
Tak dôjde istotne cieľa, akýs´ mu na pastve svetovej vykázal:
i zasadí palmu pokoja na zemi,
v tom tieni bude hovieť si ľudstvo jak v prístave bez búry a prieku,
a Ty s úľubou spočinieš zas ako po stvorení…
— Ó, spievaj, národe, Mu slávu, vo vytržení mysle hlásaj: Hallelujah!
Vzbuď ozyv tisícov brál, šumot riek i vekov svedectvo;
ples tvoj posvätný nech stúpa v ústrety Mu jak slnce k poludniu,
vďaka tvoja nech letí za ním jak roj hviezd k polnoci.
S tým pokľakni i skloň sa v pokore, tak opakuj prosbu:
„Budi Gospodi milosť Tvoja na nás nynie i ve vieki!“
(1885)

--- KAPITOLA 2 ---

Žalm ku závierke roku
(Dľa žalmov 66 a 35.)
Hospodine, vyslyš nás!
Deň nachýlil sa, slnce znavené zhaslo; noc-vdova trúchlivá
v závoji smútku klesá na sveta rov, plače — oblohou slzy jej.
Pospeš, ľude môj, hromaďte sa, horlivci boží, v siene Hospodina:
na oltároch jeho nech vzplanú sŕdc obete jasné v povďak a oslavu.
Každé nech kľakne na koleno, v prach pokorí sa hlava, zrak duše však vzlietne
hneď vanutím modlitby tichým ku nemu, zas spevu švihotom.
Lebo dobrý je Hospodin, milostivý otec, zľutovník i strážca,
spravodlivá i štedrá je pravica jeho, nezlomný jeho štít;
i kraľuje velebne, jeho správa vysoká je a múdra nad svetské pomysly,
neprijíma rady ošemetných, náhod nečaká, sám vniká vo všetko:
jeho spýtavému oku neujde ani márne stebielce, čo schvátil záškodník,
tým menej pominie neblahé skutky vladárov, súdy skrivodlivé;
s hnevom zavrhuje spupných, neprávosť zatracuje, drtí odporníkov,
a jedine v svedomí čistých čo v zrkadle ziera svoj obličaj.
Oslavujme Hospodina hodne; dobrorečme mu vrúcne: Pánu na Sione,
na Orébe vzňatému plamu, ohňostĺpu na púšti a slncu v Gabaon;
vzdajme mu česť a chválu za všetko, čo dal či vzal nám i uzavrel s nami,
bo nič nie je naším, ani sami nie sme svoji, lež všetko jeho je:
za svitanie v umy naše, sprievod nohám našim, let duše, srdca zvuk,
za obnovu života nakŕmením úst, zvlažením jazyka;
za klasov požehnaný príliv vlnitý, šum lesov, ovocín zábron na ohradoch,
za prílet oblakov v čas sparná, búry nárek i rozkoš pohody;
za pokoj domov, duší zlatý mier, slová útechy mannou padajúce
z oblúkov klenby jeho svätýň v myseľ zúboženú;
za požité radosti, slastný veselia nápoj, za — ach, i horký kalich,
podatý nenadále k vypitiu až na dno; za skúšok trampoty,
za údery tvrdé, krvácajúce rany, za mlk hrobov desný — —
veď, ach, nič nie je naším, ani naši nie sú naši, lež všetko jeho je.
— Aj, zasa jeden rok prudkým odtokom vplynul do mora večnosti,
kam i predošlé bez počtu vtenuli jak horské bystriny.
Jeho rozkazom letí čas z východu na západ, letí bez ustania
čo vták, jednu z perutí majúc zo zory a druhú z mrákoty:
i hneď ožiaruje lúčmi stezku živých, hneď zniká v mohyle polnoci,
na úslní sa kíže k cieľu a zas vo víchre zrachotí,
od uhla k uhlu šprihá čo plamenný bič, zápraž plaší svetov,
na kolách povozu zvŕta jak decko lietačky;
jeho pokynom hrnie čas: i čo príval strmín Karmelských s sebou zachytáva
kvet brežiny tvorstva, Libánu cedry, závitky i trosky hviezd,
krásy maľovidlá, skvosty bohatství i podstavce slávy,
veniec veličenstva, dôstoja červec i berlu dŕžavnú;
jeho mihnutím brvy mizne čas a s ním, čo bytie tu malo:
v ňom tenie vesmír čo jablko a mení podoby.
Čas morom je bezmerným a večne pohyblivým: všetko pohlcuje,
a opäť na povel z trónu nesmrtného svetla vydáva na svetlo.
čas je veľoceánom, v ňomž nieto stálosti, stopy trvanlivej:
len jediná v ňom sihoť nepodvratná, vznešená tvŕdz: sídlo Hospodina.
Tam vlaje prápor nehasnúcej dúhy, staď slnce všelásky sála, z valov zostupujú
v pláň okrídlení jeho poslovia: ten s mečom, s kotvou ten.
Čo je zem, na nejž meškáme, čo v prúdoch totých? čln vetchý bez vesla;
bublina, hrajúca načas v svite z božskej zrelnice.
Čo otčina naša drahá, rodinný kraj milý, statky, príbytok náš?
Čo život ľudský klopôt a starostí plný a jeho záujmy?
Malicherní sme, nevzácny prach sme, sme popol, z nehož iskra umkla —
Ale z božej vôle sme pošli preds´, ňou sme i trváme!
Hospodin hľadí vo veľtok časov: čo chce, z víru vytrhuje,
duchov jeho svätému duchu neodrodených však nikdy nezatratí.
Hospodin hľadí na vlnobitie časov: čo chce, zachováva:
on zachoval i teba, ľude môj, od vekov posaváď;
na pošin zeme-loďky hľadí Pán, zrie i v kút jej, v ktorom schúlený dlieš:
neboj, pod jeho opaterou si — zná i kormidelník.
Nesčíselnekrát si mrel pod žarnovom vín vlastných i cudzích;
ale Hospodin vzkriesil ťa zas i zdvihol k životu.
Chlieb útiskov ješ i dnes, blen piješ krivdy, od múk postonávaš;
ale Hospodin číta pilne sĺz i krvi kropaje.
Ah, zbedovaný si, ubitý si, zbolený až k smrti;
na hrudi tiaž hory Garizim, duch v čiernych osídlach.
Opustili ťa synovia zradní, zapredali i dcéry neverné,
a v radách protivníkov pyšných ponúkli úklady.
Útokom vzali tvoj Sion, oltár zborili a truhlu úmluvy
okydali hanou, z nej sväté veno Baalu podhodili.
Jeruzalem tvoj v sutinách, v sitne poklady, deti — vtač vo vetroch;
u babylonských vôd kvília kmeti striebrovlasí…
A nieto ľútosti v zhubcoch, niet milosrdenstva, bo nieto v nich pravdy;
krv proti krvi vlastnej, kosť proti kosti vlastnej je dravšia nad šelmy.
Žalobník-pomlúvač osnoval spor, nad obeť sieť luhanín rozostrel
a svedci-najatci spešia zviazať ju na uzly:
i mecú lós o neviny odev, pretekajú sa v prípravách popravných,
v rúchu áronskom žrec, zvest milosti, sám kričí: Ukrižuj!
Ó, prevrátenosť rozumov, duší spustlosť, mätež svevoľnosti,
prevraciaš, pustošíš, mätieš — pokiaľ? Ty sama viď!
Bo prečo to všetko? Prečo ukrutný plen ten? Ó, čuj, Hospodine:
že stvoril si ľud svoj tým, čím je i volí zotrvať;
že — počuj, Hospodine! — oslavujeme ťa slovom, ktoré pravej sláve
tvojej už farbou hlaholu sa podobá, tým viac i obsahom;
že jak odieva sa kvet rúchom sebe prístojným, ľalia sa zdobí
vlastnou okrasou: i my svoj skvost vážime si;
že ako miluje slávik svoj spev v tíši večernej, škovrán žalm svoj v zorách:
i my svoje zvuky ceníme v žiali či v plesaní;
že zasadil si v srdce zeme mohutný strom, čnejúci po blankyt
a zakvitlý zasľúbenia kvetom husto jak množstvo hviezd,
i rozšíril jeho vetve do nekonečna, nádejou zmladil, porosil jak Hermon:
i že tohoto stromu, zázraku tvojho, sme skromná ratolesť.
To naším previnením (však znáš útroby naše): pôvod onen veľký,
že pokryl si kolísku našu slávy zastieradlom;
hriechom je u nich naša krv vrelá, síl sviežosť, vzhľad ku osi nebies,
i že prepašuje vzduch naša reč jak stužka dúhová;
zločinom príslušnosť k onomu kmeňu, šťavy táže poživa i spojivo lyka,
i že víchrom zmietaný letorost onam sa pritáča.
Dielo tvoje, Hospodine, odsudzujú v nás, pravdu tvoju obracajú v posmech — —
ó, dokiaľ skrývať sa budeš ešte v bezcitné mrákavy?
Z hlboka poníženia voláme ťa; lkáme: Ochranca náš, kde si?
Preberáme sa v žaloby stínoch, úpieme: Presvitni!
Vieme, ani vlákna nezadáš z práv svojich, zákon nepremeníš,
i bárs predlievaš so zjavením sa, veríme na príchod.
Dáš skusovať vyznavačov pravdy i trýzniť, lež nezapomínaš;
tam čakáš zhubenie nástrojov, tu z vyhne zlata tok.
Nezmrhá tvojho požehnania nehodník, chytrák nenaštrbí moci:
zavítaš v príhodný čas, veliký kárateľ.
Prídeš, sudca spravodlivý, na oblaku zjavíš sa rachotom:
i beda v bleskoch tvojich bezbožným, verným vykúpenie!
Príď, Hospodine, rozrieš spor: zahlaď neprávosť, palmu podaj pravde;
korunuj splnom túžbu tvojich, ktorí ťa čakajú.
Pomôž zbudovať Sion, vzbuď prorokov, žehnaj sejbe ducha,
z pôdy utrpenia vyveď život, žatvu prebohatú.
V nádeji blízkej spásy na novej času vlne ideme v budúcnosť —
postretaj nás, ó, Hospodine, posolstvom radostným!
Hospodine, zmiluj sa!
(1888)

--- KAPITOLA 3 ---

Žalm žaloby
S húfom plesajúcich predtým, horlivým v chvále, vstupoval som v chrám tvoj, Bože veľký!
A zavše rozžala sa duša moja plameňom vďaky prudko sálajúcim;
čo svieca vzplápolala mi túžbou v nebesá, jak pochodeň dychtením víchričným,
srdce dojatím zmäklo čo vosk, myseľ roztála jak medu samotok…
Veď konal si dielo svoje pri nás, uverených v tebe i oddaných ti, konal milostive:
dňom dobrým dals´ zasvitávať nám, nociam velels´ zmrákať sa pokojným;
lúčom úsvitu zaklepávals´ v tiché okenice: rozväzujem sny — vstaň, čeliadko verná!
a hneď rozletela sa po postatiach čo včeliek roj, jas zory v tvárach jej,
i večera hviezdny zrak len vídal dovŕšenie prác poctivých, námah statočnosti,
bo všetko spravoval vladár múdry a pečlivá úľu riadila králica;
však i požehnávals´ rukám hojne, zlátils' mozole, znoj ovievals´ zdaru zavanutím,
bo tvoju pomoc zavše privolal i zase vrátil horúci vierou ret.
Sťa na vianočnom nebi hviezdy, vrelé pohnútky lásky rodili sa v dušiach:
i tie tys´ budil, tak túžiac náš čarokruh — Ja jeho slabý zvest…
— Dnes — ó, protiva! — prichádzam sám, sám, ach, v svätyňu tvoju pošmúrny a padlý —
Zo stropu čierna zvislá opona; oltár jak krb opustený.
Tíš okolo mňa mŕtva, hrobová tma — holubíc svätých zmĺklo hrkútame,
zvuky varhanov skrahli na ciagle, ramená sviecňov svetiel nepodnesú;
len večná cesta kríža uniká v temná diaľ, Golgoty obraz vypína sa k nebu;
aj v deň narodenín mojich znamenie! Dar múky kalicha!
A nemám smelosti k predu, ni síl k oltára stupňom, zaplakať ti u nôh;
u dvier tmiem v úzkosti, pokorený klesám — šepocem: žaloba.
Žaloba, Hospodine! Trpká žaloba, ťažká — žaloba bez konca —
ty odel si ma v smútku oblak, skrze teba teskním muž bolesti.
Prstom hnevu zahrozils´ mi, hôl prchlivosti svojej švihols´ nad zdeseným,
rozjatrilo sa rude nebo tvoje, zrachotilo hromy a ohňom zdáždilo:
úder za úderom padal — vo vyhni súžby — zdrcujúcim kladivom na synovo srdce,
v duši bratovej zotmilo sa na hlbokú polnoc, blesk šprihal zúfania —
Rozorvals´ reťaz rodinky milej, ohnivá zdrvil, stuhu lásky potrhal na strapce,
vyvrátil zo základu zbožný dom — všetko metnul čiernemu osudu!
Pomstils´ hriechy — lež aké, Bože, aké? Či neslúžila ti dosť v pokore a pravde
čeľaď onoho hniezda? Jej bez poškvrny stôl nebol ti žertviskom?
Či nevzývali ťa? Neďakovali ti? Nespomínali valne dobrôt tvojich veľkých?
Prečo? — Ach, márne spytujem — ty skúšaš rád, i stíhaš zlosť v diaľnych pokoleniach.
Však tým väčšmi bolí rana syna človeka, čím záhadnejším je trestu naloženie;
po príčinách zháňa sa um, srdce upravuje dotaz — niet, kto by odvetil.
Až z brál pochýb zazneje ohlas: márnosť! — Ach, márnosť! — Sladké zväzky krvi:
i ony krehké spojivá len, spolok súrodých duší len odkvet púpavy.
Kde obličaje jasné, čo svietili mi v mladosť? Kde súzvuk sŕdc, čo ma vyprevadil
na púť života neznámu s mnohým želaním, podňal mi perute?
Kde rozkoš nežných poťahov? Zhliadania útecha? Združenie sĺz žiaľnych i radostných?
Kde viery ligotné zdroje, nádejí zelené hory, slnce milostivé?
Kde odplata za vernosť? Záloh budúcnosti istý? Náhrada za straty?
Veta po všetkom, veta! — Otvorils´ priepasť a zavrel minulosť. —
Dom spustnul, spustnul naveky! Čo vymretý úľ čaká na posledný nápor,
veľrakev krásneho žitia on, rakev, bože! jak nad ňou neželieť?
Býval čo hudby nástrojom: „Prebuď sa, dušo!“ zunel v svit, zunel v tône noci
„Pane dňov a pane nocí“; už clivie — sňals´ struny jeho, ukrátiv vlastnú česť.
Spustnul návštevou zhuby. Príde jaro, však nezaľudní ho, ba ešte zaplaví
zelenou vlnou stopy sväté, na vzácne upomienky povesí úponky divizny.
V záhradách rozhostí sa plen, plevel roľami zbujnie, cudzina koristiť
bude z pôdy potom vlaženej, až medze osŕknu a skvília potoky — —
Ach, rozmetal si krb vznešený! Vykorenil nevšedný rod, uschoval do mohýl
studený jeho popol — ja posledná iskra z neho stlievam, až dotlejem —
Zhasnem i ja bez stopy, vražedný osteň doryje raz v srdci — tebou zarazený,
a všetky zvuky duše mojej i tento kvíľ zapadnú v času prúd.
Dovŕšiš dielo. — Však nevyčítam ti, Bože! Uznávam právo tvoje, súd tvoj najvyšší —
Veď čože je človek, abys´ pamätal naň? Odpusť — za všetko ďakujem!
Ty si pánom života i smrti, tys´ dal i mohol vziať — Kto by sa protivil!?
A čože je človek, bys´ musel naň pamätať? Prepusť! — Ďakujem za všetko…
(2. febr. 1889)

--- KAPITOLA 4 ---

De Profundis
Mňa pokoril si, Bože! — K samej prašnej, chladnej zemi
si povalil ma v hneve, z jasnej výšin koľaje
vyronil beh môj krepký, zlomiv obe perute mi,
i vo priepasť ma zrazil, kde ni slznej krupaje
niet zármutku viac k teche, ľahostajný, tupý sedá
na pustom, tvrdom dne, stín nemý, kameň v potoku
bez všímania, čo vedľa špľachce vlna času bledá,
len na prstoch ohrýza suchých rovno otroku,
čo klesnul vysilený, slúžiť-plúžiť ďalej nezná —
Mám zobrať ututlaný dychot v kviľbu výrazu
i z hlbín vzlyknúť: Pane, Pane! Čo ti z tohto väzňa,
čo z prikovanca trebárs na večný stĺp Kaukazu?
Veď vzpriamil-li sa ozaj obrom útočným a smelým,
že nádobno mu bolo bučné svaly ochromiť,
a orlom skolotal-li hrdo nebies pred prôčelím,
že bolo radno čím skôr brká jeho nalomiť:
kto vina tomu, povedz!? Nie ty sám si nalial túhy
mu do hrude, ju k ruchu, k letku, k činu zapálil?
Nie stanovil si méty, ciele, stupne, šteble, kruhy,
nie postať vykázals´ tu, blankyt tamo rozhalil
pre snažbu, ku zápolu? Nie-li každá iskra vnuku
v nás, pohyb, rozmach vôle tebou samým povstáva?
Nepracuješ nám v duši tajne, ako v kvietka puku?
Nie tvojím náš deň, tvojou noci prez nás záplava?
A jestli nástroj takmer, lútka bez poklesku nenie,
môž´ odbočiť čln plachý vo snách búrnom príboji:
kde pomoc raty schopná, láska, milosť, odpustenie?
Bo chceš-li súdiť iba, kárať, ktože obstojí…?
Však mlčím, odsúdenec, neúfajúc viacej v obrat,
za bludy pykám tíško, z neba vidín zvržený;
nádeje povädli mi v raždie, nových neviem žobrať,
aj netrebné by boli vyvrátenom na kmeni —
Už vrátil si si všetko, vzal sám: túžobníka šaty,
štít viery, lásky stuhu, čo ma k tebe pútala;
tu posledný ti uzlík skladám na cestu mi datý,
a prázdnota kol, nad mnou olovená povala…
Čo k svetlu vzlety? Zore slávy? Okamih ich prervá,
jak sen krik o polnoci; prelud bublín, pominie —
I pokorils´ ma, Bože; lepšie, rozšliap hneď i červa! —
To hniezdo tiché, skromné, skryté v sveta kutine,
kde nešťastník ja kedys´ bez potreby som sa zrodil,
venčekom uvité bár na vrcholci topoľa
cti tvojej — i tos´ víchrom zadržkaným stadiaľ zhodil!
Toť depce po ňom záškodníkov plen i svevoľa:
na nohách rozsnujú ho — kradmá ruka poodvlečie
po steble rodičovho trudu, čestnej záslužky
po lupienku i vlásku opadanom z hlavy péče —
Ó, môjho detstva mäkké, premilené podušky,
kde sníval som tak krásne, kolísko, ó, moja drahá!
Ó, sväto-sväté miesto, kde čnel oltár domový!
Vy skladby belostných stien: hradby, sídlo kedys´ blaha!
Ty pokrove, čo strážils´ spokojnosti osnovy…
Lež zrúcanisko každé obecná, viem, býva paša,
to jeho lós; a tu tys´ rúcal, boril, Bože, sám:
i mohli by mi právom seknúť: čo chceš, žatva naša!…
Nech berú tedy, podvoj vypáčia i strhnú trám,
nech… Počkajte, och, dravci! Ešte pohľad aspoň jeden
dnu — dovoľte, prv utriem zarosené zrelnice;
a teraz hľaďte, oči, hľaďte vo svoj šťastný eden!
Prezrite vposled kúty i tej i tej izbice —
Sú prázdne, všakver? Prázdne! jak vy sĺz ste plné znova -
Dnu, zmysly ostatné! Môž´, vám sa zdarí návšteva!
Čo čujem? Nárek mušiek — sieť ma chyce pavúkova;
čo voniam? Stuchliny puch, pieseň horká zavieva;
tknem kozúbka sa pŕs: tiež ako ľad sú mrazno-chladné,
tie zbylé uhlíčky, toť, na šedý sa mrvia prach —
ach, nikde mačka lásky, tepla… I nech všetko padne!
Rušajte, vetešníci! — Len raz ešte bozkám prah
a zbohom! — Drancujte… Už ustúp, Jeremiáš: — stuhol
tu navždy žitia ruch, len chrobač vŕta veselo;
tu kliatby Jehovu hrom zapáral sa v každý uhol,
ľaď! odkrušené ním to prvé brvno zletelo…
— I pozerám už okom suchým bezcitného Jóba
na lúpež krkavcov; viac kameň nedvihnem, ni päsť,
len skrútim hlavou, krútim: hrobo-vlčia ľudská zloba!
No buďsi, prikývnem: tvoj, Bože, dokonáva trest — —
A národ, z ktorého som pošiel — i ten, i ten, Pane!
si ponížil, jak slnko klesá večer zo stropu,
tak hlboko ho sklonils´; ledva týčia ešte dlane
mu, schvátenému v nerestí, bied potopu,
hor´ k nebu tvojmu, kde už jediná tlie hviezdka chvelá,
len šticu zježenú čo búra z prúdov vyrve mu
a v stíny zapletá… Čo bolo ľudu Izraela
na púšti stratenému, čo? Mal vodcu, ktorému
prials´, radil, smer dal vždy, ba sám vše oblak bols´, vše stĺp
Čo u vôd babylonských mu? Mal svoje harfy milé…
Môj rod, ach, bez pastiera blúdi stádom, z nehož chlp
vlk denne vyrazí —; a piesní jeho kratochvíle
ulietli ďaleko jak vtáci-pevci na podzim:
je smutný na smrť takmer. — Zsinel, tak ho čas tvoj mrazí,
jak s opršalým lístím zachádza zášť sveta s ním;
len v snách ak vládze ešte skubnúť krutej na reťazi…
—  Nuž ako, Hospodine? Jak mňa, rodnú chalupu
si určil záhube: v ňom takže rozvinuješ zárod
v kvet čierny? Podobne ho odels´ v žíne potupu?
Nemožno! — Jednotlivec môže zhynúť, ale národ
žiť musí večne! — Jedno hniezdo vetché vyvrátiť
môž´ vietor snadno; no kde bydlí onen od stvorenia,
ty nerozrušíš nad ním nikdy vlastný nebokryt!
Tu protimluvím; moja duša nenie spokojená,
nie ľahostajná, cudzia k tvojmu, Bože, riadeniu —
Však — odpusť! Zmýlil som sa! Pre svoj žiaľ a bôľ sa mýlim,
ó, radosť, sláva tvojmu vševládnemu ramenu!
Už jasám z hlbín, plesám; nikdy viacej nezakvílim
nad svojimi stratami: — toť! zdvihol si ho z loža tmy,
mu oči lúčom lásky pretrel, pretrel v oči svetlu;
už vstáva z poroby, hľa! — Pred prielohu úvraťmi
rukávy vysukuje k práci, tvár má zorou skvetlú
a v duši mužný popud zo seba zmyť hany brud,
vo svaloch sila nová žblnká mu jak miazga zjara,
do srdca hrdosť vchádza, za voľnosťou dychtí hruď…
Ak kedy zhrešil ťažko, odpokutoval dosť — kára
už tvoja prehrmela ponad jeho sirým bytom;
jak prútie nahnutý bol, ľahnul stínmi večera:
no oblač rozhrnul si, pokropils´ ho prvým svitom:
i lístím zvzdychal a už rovná sa i vystiera —
Ó, splna vymaní ho z neprávosti tvoja správa,
náš Hospodine! Pravda tvoja zbaví krivdy, viem;
i preto na teba zas moja duša očakáva
a ešte čaká, bo zná: v ňom že i sám oživnem…
(1889)

--- KAPITOLA 5 ---

A ešte pôst!
(Žalm 74.)
A ešte pôst! — Už koľké prešli veky
so zášťou nehôd, všetkých diablov vzteky!
Noc zaľahla — len včude blesky sporé;
pod satou jej však šíre strastí more
si hukotalo búrlivými valy.
Pobrežie morské tvrdé, holé skaly.
Tam odsúdený sedal národ celý,
a jeho deti rabstvom, hladom mreli…
A ešte pôst!
A ešte pôst! — Och, koľko ponížení
a úrazov čo — až im počtu neni —
zniesť musela tá jeho biedna hlava,
tvár koľko hany mrzkej sprava, zľava!
Čo strádaní mu prišlo horko prežiť,
tmy stroviť v duši — lepšie nebyť, nežiť!
A nad všetkým tým reptu nečujete,
zaspieval leda o zmotanom svete —
A ešte pôst!
A ešte pôst! — Z tmí vekovitých šľahlo
raz predsa svetlo a jak v búrke nahlo
sa roznietilo ligotavými plamy.
„Deň, vzkriesenia deň!“ znelo dolinami.
Sám genij vzlietal chalúp nad ohnisky —
No zradná závisť už tam! Zdula pysky:
žlč vychrlila, akú varí dnuká;
i zas len neresť, prometejská muka…
A ešte pôst!
A ešte pôst! - Ó, Bože dobrotivý,
čo nadeľuješ zemským deťom skyvy
milosti svojej bez rozdielu splna:
jak, že nám môž´ ich spláknuť mrcha vlna
z nív vlastných? Čo sme podvíhali, i to
že muselo ísť plenu pod kopyto?
Jak, že smú zvliekať tebou dané rúcha,
i dusiť tebou vdýchnutého ducha? —
A ešte pôst!
A ešte pôst! — Ó, Bože všemohúci!
Nie obchádza len, ale čo lev rvúci
už krížom-krážom voľne diabol snorí.
Máš moc: i prečo nezavalíš hory
mu v temä? Žihadlami šprihá, láka —
máš hromy: prečo nepodrazíš draka?
Máš tepny zemské, moria, sopiek ohne —
ba oka mih, nímž, jak chceš, svet sa pohne…
A ešte pôst!
A ešte pôst! — Ó, Bože, veľký sudca,
príď — z oblačného loža povstaň, vzbuď sa,
čuj žalobníkov ponos neslýchaný —
Zasadni na trón; knihu prikázaní
vem a súď! — Dosť už čakali sme stanie:
sieň súdu otvor, pozvi k právu, Pane!
Sme pokorní vždy, ústupčiví boli;
nám krivdil každý — tu sme k tvojej vôli! —
A ešte pôst!
A ešte pôst! — Ó, Bože, sudca pravý,
súď! — Preber srdcia naše, precúď hlavy:
v nich špiny nenájdeš; ich snahy, túhy
vždy boli čisté, čo svit tvojej dúhy —
Súď a plať! — Tá zem, posiaľ bied len bydlo,
to zo tieňov, to z lúčov majúc krídlo,
tiež ako hviezda tvojím nebom letí:
ó, pod to jasné preveď smútku deti,
a zavri pôst…
Hej, ešte pôst! No hody naše v nebi!
Nadarmo núkaš, diable, svoje chleby;
sú skálím, vieme. — Iná strava naša;
Boh slnca dá, dá rosy: skvitne paša!
I darmo budeš dvoriť, mámiť, moriť:
nie tebe — Bohu budeme sa koriť,
len jeho pravde! - Ustúp, čierny hyde!
Hlásateľ pravdy, prorok z púšte ide…
On skončí pôst!
(1889)

--- KAPITOLA 6 ---

K Tatrám
Tatry naše, Tatry slávne,
neraz tak sa domýšľam:
stĺpy ste, hej, neúnavné,
zasadené k hlbinám,
postavené do výšavy,
na nichž klenba odpočíva,
jasný nebies baldachýn —
Jak však — otázka v to clivá —
v tom že raji, v sieni slávy
tak nešťastný je váš syn?
Tatry naše, Tatry zlaté,
zrána abo podvečer
zasa tak mi predchádzate:
oltáre ste, ony ver´,
krby, stoly — túžob sklady;
na nich zhára obeť práve
bohumilá, veselá —
Vtom skvílenie preboľavé —
Čo to? — Zasa výčin zrady,
preliata krv Ábela…?
Tatry naše, Tatry chmúrne,
až nevidieť z mračien vás,
moja myseľ tiež spošmúrnie,
rozhorčí sa v taký čas:
v smútok ste sa zaodeli,
hneváte sa — ako by nie?
Šarpú, pustošia váš dom…
Diabli! — A váš prst mi kynie,
skrižujú sa blesku strely,
zaburáca pomsty hrom —
Tatry naše, Tatry dumné,
keď hviezd na vás okrasa,
mesiačik vám dvorí šumne,
duši mojej pozdá sa:
pomníky ste vari — Bože!
Na nich hviezdny nápis krátky:
Tu spočíva národ ten…
Tak? — Nie, márne Betlem-jatky —
nie, hľa, slnka zôrne lože —
nikdy, pokým svitá deň!
(1890)

--- KAPITOLA 7 ---

Advent
Príď, doba spásy! Čakáme ťa zdávna,
jak otcovia ťa verne čakali,
ba praotcovia ešte žiadali
ťa, dúfajúci, že sa zjavíš slávna:
i rozptýliš noc, v svetle neúnavná,
noc rabskej skrýše, hrobnej povaly,
odvalíš kameň ťarchy nemalý,
i z pŕs im skydne mura preohavná;
no nedočkali sa ťa — navzdor tomu,
že kajali sa horko, postili,
potili krvou, rvali šat si, vlasy:
zmučení skleslí… Ó, z ich strastí domu
vychádzajúcim na ich mohyly
lkať, aspoň tým už blesni, doba spásy!
*
Príď, doba spásy! čakáme ťa zbožne
— ich biedni vnuci — s citom zjatreným,
čakáme s hladným duše dychtením,
čakáme v túžbach, jak len čakať možné!
Vrah-diabol zajal postať: než ju zožne,
ty prervi zhubu božským zmarením,
z rúk vyraz mu srp, skudli v sen a dym
úmysly vzteku, snahy cudzoložné;
jak hada potri bohatiera pätou,
jak chrobač rozšliap paríp kopytom,
jak saní zráňaj vypínavé hlavy:
nech pred tvojou sa skruší mocou svätou,
zvie: čo naň stupil tvojím úsvitom,
on sloboditeľ ujarmených pravý!…
*
Príď, doba spásy! čakáme ťa súrne,
voláme, rumeň prudký na líci
a v rukách fakle, ako strážnici,
v tmu čiernu nimi zasvecujúc z túrne;
príď, ticho-tíško rozhrň nebo chmúrne,
káž blahozvesťou zaplať dennici —
ba strhaj razom v divej víchrici
rmut všetok… obzor prečisť búro-búrne!
Brud zmy tvoj prúd, lož vypuď tvoja metla…
Dosť trpela si zlobe, potupe,
dosť zhovievala rohatému bludu;
zleť žiarou, zapáľ vozduch plný svetla
v znak: v pohanenej slávy chalupe
že prišla na svet pravda môjho ľudu!
*
Príď… Aj ver´ príde ona, požehnaná
spasenia doba! Prudko priletí,
prv, než sa nazdá rákoš v podsvetí,
než vzkypí mu z úst nová kliatba, hana.
Ó, netrať mysle, nerúť do zúfania
sa, kŕdle verných! Viď, rán zánety
ti vlastných planú, planú v ústrety
— sťa zore — zorám velikého rána!
Závora pukne brány u východu,
z nej vlnot šľahne jasný, bohatý
a oblečie svet do novoty žitia…
Až prikryje Boh tedy, pozve k hodu:
bedlite, proste, pejúc roráty:
nech rosí z nebies milosť úrečitá!
(1891)

--- KAPITOLA 8 ---

Hviezdnaté nebo
Nado mnou nebo samá číra hviezda,
hneď svietia tíško, hneď zas prudko vzblčia —
Čo ste? Či vatry, ruže, duší hniezda,
sa pýtam neraz. Žmurknú síc´, no mlčia.
Len jasajú sa, plajú nepredlene,
nič nezmyli ich, nepridusí zato
ni vietor času, vesmírom čo ženie;
len tu doľ, ach, svit potápajú v blato.
Na zemi málo milovníkov svetla,
jak málo pravdy verných vyznavačov,
tu tmárska stále poráža ho metla,
jak pravda trpí hryzom utŕhačov.
Včuľ zatmená zem: jak si prajú vrazi,
zločiny svoje môcť skryť zrakom súdu.
V svedomie ovšem sen im dýku vrazí,
no obrat — sen tam: znova hrešiť budú.
Len karpy vytrú, i jak mloci, draci
vylezú na zboj opäť z pekla sluje:
a cnosť zas klesá, jak klas vo žni práci —
A zákona stráž? Skorej nadržuje…
No prietrž aspoň v tichú nočnú dobu.
Vy, svetlá nebies, k vám svoj pohľad lačný
vzniesť môžem voľno — zemskú na porobu
tiež hodiť závoj tieňov nepriezračný.
Tá chvíľa aspoň hovie, neporúha
sa vznetom srdca, zachvátenej duši:
i šľahá z oboch nesmrteľná tuha,
čo raz tá vzdychne, čo raz ono búši.
Vzleť tedy, duša, pusť sa na perute,
čo medzi hviezdy vyšijú ťa, vradia:
a prvým švihom zhasne v zapomnutie,
čím mrelas´, bleskne v um, čím žiješ rada.
A, srdce, ty tlč, kladivo jak zvona
rozhúpaného vo vzkriesenia ráno —
Čo? Chýli blankyt do môjho sa lona?
Ja zaberám ho peruťami, áno! —
Len vyššie, vyššie, na pláň nekonečna,
nech pretrhnú sa všetky nízke zväzky:
včuľ mojou cestou je len cesta Mliečna;
i pršia, ajhľa, pavúčie jak vlásky —
Ó, divy noci, nivy obraznosti:
po vašej kvetné rozkoš tekať včelou!
Tam každý kvietok večne pouhostí,
tam slasť ľza chlipkať z čaši od anjelov —
Nie k plnohodu, nie až zavrch stola
však dotískam sa: len, jak lazár zúpel
raz… klásky prosím požatého poľa,
v tom svetla mori okamžitý kúpeľ;
bo pozostatky tie, znám, sýtia nadosť
i opájajú — v klásí žeň ma čaká;
ten zánor krátky, nehynúca mladosť:
až skviem sa hviezdou… Vďaka vám, ó, vďaka!
Veď pochúťok viac, než som žiadal, veľa
viac, ó, ďak! — tak ste veľkodušné, štedré.
Stôl radostníkov plní znôška skvelá;
lúč váži nektár v krištáľovom vedre —
Ó, svadba duše, ducha veseliny!
Kde jazyk, váš skvost podať v slova kvete?
Reč, vyraziť cit božský bezo špiny?
Až blahom zmdlievam… avšak svieťte, svieťte!
A svietite. — I nedbáte, že mnohí,
doľ potknúc sa, vás vinia: pokľucli sme;
sú preds´ aj takí, imž v púť vrastú nohy:
tým vďačne dáte čítať v svojom písme.
Tým rozkrídlite veľké tvorstva taje,
tým roztvoríte žitia, pravdy knihu:
hľa, stránky menia žiarne obličaje —
Nu, čítaj, poet, pokiaľ jest ti stihu.
Bo kniha tá má pečate, svor boží.
I vedomcom len sčiastky otvára sa.
Jednému iba v šír sa porozloží,
jednému — tebe: s pravdou hneď i krása.
A pravda zvoní — šípom z božstva kuše
do ňadier teskných: miesto temnej túhy
som jasný herold nesmrtnosti duše;
a krása pred ňou oblúk stavia dúhy…
Ó, plajte, hviezdy! Ten váš zlatý plápol
zas lahodí mi ako hudby vrenie:
hej, vaše lúče struny sú, čo na pól
natiahol genij láskou rozochvené —
Ó, hudba čistá, velebná a sladká,
tak splývaš ako pŕška raja krajom;
a každý akord kojí, laská, hladká,
a nádejí mi rozševelí hájom —
Včuľ jak by fakle povybĺkli zrazu.
Čo stalo sa? Snáď novej hviezdy zápal,
ohnivo mladé svetov na reťazu,
či pohreb — rozum mdlý as´ tak by chápal.
No svetlá rastú, ako zavše chváta
tej duše plameň, k výši, ktorá túži.
Hľa, luna vzchodí hostia čo svätá —
tíš, úklon tvorstva — sám Boh omšu slúži…
Och, duša v tomto božskom vytržení
ni nezná, čo sa okolo nej deje:
len cíti mámor, je jak kytka peny,
čo na mori sa blaha sem-tam chveje.
Na perute jej padá prášok rosy,
no nezaťaží, neochromí kriela:
i kvapky všetky sťaby perly nosí,
jak vesmírom by dúha poletela.
Kam ešte, duša, kam smeruješ? Krátky
už noci tieň — kam v túžbe neskonalej?
Kamkoľvek, len nie k čiernej zemi spiatky,
od zeme ďalej, vyššie, vyššie, ďalej…
(1893)

--- KAPITOLA 9 ---

Z temena hôr
Ó, Bože, veď si krásnym stvoril
svet vôkol šíry, ďaleký!
I tmavú zem si v svetlo vnoril,
v hviezd družstvo vradil naveky.
V tom svetle, hľa, jak pekne hrá si —
jak letí sivým obzorom:
až vlajú lesy, jej to vlasy,
znie peruť vtáčím švitorom.
Vzduch strieborný jak závoj tenie,
a rieka jak jej drieku pás
sa jaše; vlnot zo zelene:
to nádherná jej sukňa zas.
A parta drahokamy skvie sa,
a veniec splýva ňadrami;
tak spechá, hľadiac na nebesá
modrými mora okami.
Kam uberá sa, kam tak chváta
jak v mladuchinom prepychu,
kam? — K tebe, slnko, do objatia,
hej, k tebe, svojmu ženíchu!
A v choboť lásky doplávala
už iste, lebo ohlasom
vtom zahučalo k bralu z brala:
Ó, ako veľmi šťastná som!
Ó, krásny je tvoj azúr, Bože,
no krásny i ten zemský kraj:
že človek, nech len chce, vždy môže
nájsť na ňom stratený svoj raj.
Ach, človek radšej raja stratu
má, Bože! — Či ho nezhubíš?
Zem obracia on na Golgatu,
umučiť brata stavia kríž…
(1893)

--- KAPITOLA 10 ---

Blízko si, Pane!
Žeš´ blízko, Pane: vidím, slyším, cítim —
Oj, neraz — vyznám, ľutujem aj! — s žitím
jak keby mne len náležalo veru
a nie len tebe, od tvojeho smeru
hoc značeného jasne, zretedlne
či priestorom, či v prudkej časov vlne,
ja odchýlil sa: človek hriešny, padlý.
Tu moje snažby v nečas schabli, zvädli
sťa sparou tráva, skoro na únavu
som odvolal sa, náhle sklonil hlavu,
v klin ruky zložil, prihodil sa nudou:
a u boku hôl s tanistierkou chudou,
zámery na chvoj vŕby povesené,
čo nad mnou práve rozprestrela tiene,
ďaleký cieľa zadriemnul som v ceste.
Alebo, najmä na príkrejšom mieste,
keď naopak by treba bolo sily
spiať, zdvojnásobiť, aby postačili,
vraz zhačkal som sa spurný, zanovitý,
svoj osud kúsal, rval sa, speniv city;
či, čo je ešte horšie, samopašne
som zvirgal, znútra vybúšili vášne,
var rmutný, žravý: sopečný to výhod,
i zaplavili rozvahy mi sihoť,
peľ duše krásny vytrúsili z kvetu,
jak vetry vatru grúňa porozmetú:
ja voslep strhol, cvalnul klzkou stranou…
No tys´ priam tam bol zavše, s károu, s hanou
či s ostňom, bleskný zjav či v šmúhach tône;
i ako vozka upravuje kone
hneď bičom švižkým, hneď zas uzdy skubom,
nadvlády tlakom včuľ, včuľ v žvaste ľúbom
prívetom, cmukom, potľapkaním šije:
tak zaobišiels´ so mnou. — A čo ti je
k nemalej chvále, za čo večne sláviť
ťa neprestanem: vždy si uspel zdláviť
záhubný požiar, zdúchať zápal zhaslý,
strún jedných tknúť sa, by sa v súlad striasli,
a druhých, mätež by ich stíchla chorá;
vždy vedels´ skrotiť nezbedného ora,
ho vrátil v koľaj, poslabil mu spruhy
tie, iné napäl. — I nebol to púhy
žart, cvik bol vážny; aj necvičils´ darmo:
ja veselo zas niesol žitia jarmo…
Ó, s človekom sa zaoberáš mnoho,
viac, veľa viacej, než je hoden toho,
i varuješ ho viac, než skrblec poklad —
Mám príklady var´ uviesť v toho doklad?
Veď mohli by sa bojsa pozdať chvasty
príhody moje, prípad hustý, častý:
jak naložils´ vše mojím so životom —
i múdrejšie snáď bude mlčať o tom —
A predsa nie chvast, nie daromná chlúba,
jak pošetilá potára ju huba,
lež osvedčenie pravdy neuľaklé
(— my sami, áno, máme byť i fakle
osvecujúce tvoje pri nás skutky! —),
svedectvo rovné, lichej bez výkrutky,
bez falše drzé červeniacej čelo,
i vydávam ho týmto hlasne, smelo:
že, nechsi človek ešte tak je malým,
na trhu sveta zmizlým, osiralým,
dbáš oňho sám ty, a vždy si mu blízky:
i že, až nástrah pozapierals´ pysky,
len vtedy vidí ťa, ťa slyší, cíti —
Ba i hold za to patrí výrečný ti!
Nuž niektoré nech sú tu pripomnuté.
Čo decko nevyvedie, keď sa v pute
napríklad školskom nečuje viac, rodič
však pošiel v práci! Jeho riadny vodič
je rôzpust: motýľ zbrklý, ľahké vtáča.
Na strome švárne jabĺčka sa zračia
podvečer v slnku, zvlášť tie na vrcholi:
tu šarvanca hneď triaška vydrvolí,
a slinky bežia. — Skalkou azda zroní,
nie, už sa driape ku nim po jabloni —
Ja urobil tak. — Strom sa zakolíše,
prásk! konár a ja cup! vdol z rúčej výše —
A predsa, či som chvatol po parutiach,
či — horký! Tys´ ma zoslal na perutiach:
mne neskrivil sa vlas, nie prstík malý,
som hupkom povstal. — Jabĺčka sa smiali,
nie, pravda, v hrsti, ni v širáčka korci,
lež vždy tam, ach, hor´ hybkom na sokorci,
pootriasnuvšom šťastne chrústa-žrúta…
Toť, spomenul som práve školské putá.
Och, zo mňa ony ver´ by spadli boli
raz navždy — ja bych poháňal bol voly,
kým otec oral, chasník snivozraký:
i sotva by sa Burns bol vykľul dáky,
ba žiaden, nikdy z celej mojej mladi —
No predmetom som inej stal sa rady
obratom dlane, rýchlo, nečakane,
tvar vzalo temnej tuchy bublotanie:
v tie putá strkli, pod náuk ma sedlo
vpravili znova… Ako sa to zvedlo?
Oj, orlica zrie iste preširoko
spod nebies — širšie predsa matky oko;
oj, oceán má hĺbky tajomnisté,
preds´ hlbšie cíti srdce matky iste!
To zazrelo: jak u hrdláča strýka
jej bôža mravcom denne hmyrí, bzíka
a vláči ťarchy väčšie, než je samo,
i (neskríklo bár: báda, boľká, mamo!)
dozrelo osti napichané v dlane
či v dlánky, mozoľky v nich rozpukané,
kým líčkom, mysľou ovädali puky;
to v stupniciach zas precítilo muky —
I ozvali sa. Oko: Vezmime ho
späť, ináč zhynie; srdce: Život jeho
poľahčme — cítim, že je toho hodno,
a dary ducha hubiť neslobodno,
poľahčme — čo tam po mamone sveta!
Oboje v kviľbe: Ulietaš nám, dieťa,
ach… Avšak slza spŕchne, žalosť minie,
choď — pomôž nám i jemu, Hospodine!
— Kto? Áno, tys´ to patril totým okom,
ty burácal v tom srdci prehlbokom!
A šuhaj dužel — prospeli mu vedy,
tá strava ducha… Ale naposledy,
ba odprvu priam, lenže sadol za stôl,
preds´ najlepšie mu (preto snáď i rástol)
tvoj pospas chutil, Poézia svätá!
Keď vrátil sa vše: s lunou rojčí, máta —
kde akú blanku popne, sťaby chmára
po čistom nebi, po nej vľahce čmára;
na dni zas brúsi po výšinách iba,
jak vtákom bol by, dáka vzdušná ryba,
tak preháňa sa v horúčky kejs´ múke,
zor najašený, Shakespeare v chvelej ruke —
sťa papierový šarkan tropí nečin…
A tu sa počal najťažší môj prečin:
oproti žitiu, ba i proti tebe;
oproti žitiu, čo len žičí sebe
i má dosť veru všade, v každom čase
na svojich trapoch; proti tebe zase,
môj Bože, ktorý zakázal si schovať
síc´ pod zem hrivnu, však ni preceňovať
ju nedovolils´ — človek nech tak kráča
vraj, jak mu nohy, vták, jak krídla stačia —
Hej, totie túžby neurvalé, snahy
tie nezmyselné zviedli, že som prahy
v hmlách hľadal, kde ich nestávalo pre mňa,
iba ak závrať, plahoč neforemná,
vše stryskal do sfér kypom prázdnej peny:
rebríček zhrdiv pevne pristavený;
a dymy tie aj život zakryli mi:
že tečie medzi brehy zubatými.
Už mládenec, ba muž už: a ja bláhal
si v preludoch tých, po najkrajšom čiahal
len jabku, pravý blúznivec to chorý,
sa na najvyššie, repík, lepil vzory —
Ja blázon: neznal, že hoc zruta skaly,
je Choč náš preds´ len kopec smiešne malý
oproti obrom-vrchom, ba i Tatre;
ja nenahliadol: k veleducha vatre
že potrebné sú iné klady-sily,
než v Slovácka sa hrudi vytučili
(v tej hrudi spľaslej biedou, utýranej
a u mňa v škole jedom nadájanej),
i že čo stredoslnce vo stvorenstve,
je Shakespeare navždy jeden v človečenstve -
A neskúmal som, ako ľudské bytie,
ej, strakaté je, všako, rozmanité,
a preds´ viac tmavo než dúhové stkato,
zmes… No aj draho odpykal som za to!
Bo vytrezvel som vpokon, v sebaklam mi,
v tieň zredol fantóm; zosuli sa trámy
veterných stavieb, spadol som tiež, pod ne,
i hlbšie než raz, aj sa udrel hodne —
A prepadli ma straty, žiale, bôle;
som dvihol rúšku — čo zriem? Prázdne pole,
už strnisko: rov popri rove drahom,
len pripadnúť tej púšti večným sňahom!
Však nepripadlo, nemohlo by ani:
sĺz horúci tok tomu mocne bráni,
mocnejšie srdca krvi žhavé kvapky —
V úzkostiach zbieram rozpomienok strapky,
až sškrípem naraz kliatbou na lós, zhuby…
Vtom prihrmels´ ty — strachom cvakli zuby.
Tu dals´ mi váhu, šepnúc: Ty tam svoje
vlož, ja sem moje — pusť v kyv! — Kde je tvoje?.
Cez mračno prezrels´ zápäť dúhou zmieru,
hruď prepásals´ ňou, k rukám spustil mieru
mi, jak náš plam smie šľahať nad ohnisky —
Dosť toho —
Ó, bols´ všade, vždy mi blízky!
Ja zostúpil raz do podsvetia bane.
Tma hustá vôkol; lebo pri kahane
ryl svojom každý tam červ v bedrách žuly.
Nač komu zlato? Na to, aby skuli
ho na peniaze — vlastne na reťazi,
v než hmotári hneď sami nahnú väzy,
a duchov chycú mocní sveta hore,
si trôfajú spiať ešte i tie zore.
Hu! Pitvor pekla iste — von-von! — Oj, nie!
Vraz pred zrakom mi tvoje oko zbronie,
hluk klenbou striasol — čakanov že klepy?
Nie, chôdza tvoja, tvoj krok veľkolepý —
a duša čula: Ja Pán! — Tí tam: črepy.
Lež čo je priepasť táto pohotove
v pomere ku tej, čo sa hrobom zovie?
A ja i do tej nazrel neraz-nedva,
i na pokraji zdržal som sa ledva.
Z nej, ovšem, anjel neprivolal to mi
(ak čuť ľza prez hrúd padajúcich hromy):
Vstal, niet ho tu… Ach, rakev vždy tam bola,
i pokrytá už, zasypaná spola;
a preds´ ja cítil zrazu kéhos´ vzťahu
ruch, cez slz závoj som zrel svetlú dráhu,
čul prívetu van: Neznáš moju váhu…?
A velebiteľ nadovšetko krásy,
jak v prírode sa javí bez okrasy,
ja zliezol tobôž mnohých strmín štíty.
Som viechou čnel, sám — sám? Nie, tam bols´ i ty,
kol v sveta plášti jasný, obrovitý;
ja sklesol bázňou…
A jak žalmista raz,
nie síce svitu krídla plecmi, záraz
len túžby v duši zacítil som jarý,
i po ľudsky, ba predsa ruchom pary
už jachám v diaľ, až duní zeme kôra:
až doletel som na pobrežie mora.
To uvítalo plnými ma valy
stešených ňadier, vlny vzťahovali
sa jakby ruky, množstvo ramien ku mne,
a každá zvala vábivé a šumne
ma, hudúc-pejúc: My sme láska zeme…
Ach, idem, idem! — Dlho putujeme
a plavíme sa. Dávno znikli brehy;
no more je tak vľúdne, plné nehy,
len kolimbá loď. V lanách vánky hrajú
jak na strunách by, vlajky strblietajú
vše, sťaby trylky; plánmi laská ľúbe
sa slnko s vodou plesňou. — Na palube
dav pútnictva sa baví; rackom hádžu
krm, prepuknú v smiech, jak vše za ním sádžu
po prúdoch kotrmelce. — Vo mne zvládlo
len ticho sviatočné; sám cez zrkadlo
kol oceánu honím palné zraky —
Po chvíli začli sťahovať sa mraky.
Tvár slnka zhasla skoro v nepresažnom
ich temnú; víchor snietkou ohnul sťažňom,
a loď už ťažko, tackave sa brodí…
Pútnici zmizli. Len sám v okraj lodi
opretý meškám, sám so svojím žitím —
Nie! Z duše znie hlas ponad vlnobitím:
Žes´ blízko, Pane, vidím, slyším, cítim…
(1895)

--- KAPITOLA 11 ---

Žalm života
My popadli lem tvojho plášťa, Pane,
po vekostarej noci vo svitanie
jak ovisnul bol z výšin sivých razom
zázračnou riasou, tkol sa vršín, lazom
sa stlal a prúdil, paprsknaté kudly —
(snáď panoši ho dvihnúť pozabudli,
čo kráčals´ veľký v terem slnnej slávy);
i záhyby hoc zbystreli hneď v riavy,
v spech náhlych vánkov, stráňmi v mihot štetca:
sme aspoň čípok ulapili predsa,
švík nádherný i silný nadosť, vieme,
by celý národ zdvihol z prachu zeme,
ho scelovali, v očiach plno rosy.
(Veď on, náš Otec, tohľa rúcho nosí!…)
I držíme ho v hrstiach kŕčovite.
Ver´ darmo bys´ sám zvolal: Upustite!
Môj hermelín to, nie v chmat súci ľuďom,
by zbabrili ho slinami a brudom;
nie zvlášte vám, čo drsné máte dlane
a od mozoľov chrapké, popukané,
vám netušiacim ani jeho ceny,
slimákmi vrytým kôrnej do halieny,
imž ponad hrudy ledva trčia väzy,
čo otroci ste, biedne zemeplazy,
podnože, vechte, povaľači v blate…
Nuž, pokoj mojej svätočistej šate!
Predarmo všetky vyčítané strasti,
ak ozaj našom veľkom o nešťastí
(čo veriť ťažko) tak bys´ ráčil mieniť —
Nie: nedáme sa odbiť; odbremeniť
sa neuvládzeš od nás žiadnou mocou!
A čo bys´ prikryl nás zas čiernou nocou,
hviezd okná zakuť dal i slncodvere
(hoc slabí, tak sme tuhí vo dôvere!…);
čo anjeli by tvoji v odpor stali,
tepali krídly, mečmi zatínali:
nás nestrasieš sa — máme tvoj plášť v hrsti!
Či nestvorils´ nás, nedal ruky, prsty
nám, chytiť sa môcť v núdzi trebárs slamy?
(Tým lepšie, jestli postihli sme trámy
v bied vlnobití, v labyrinte sveta
niť vyvodiacu — vo tmách ak nám svieťa
priam fakle viery, z mračien jasné dúhy —)
Nie tebou pôsobia v nás túžob spruhy,
súd bleskný vtipu, výkon vôle rázny?
Čis´ chvejúcim sa nad priepasťou v bázni
sám nevrazil v hruď osteň pudu k žitiu?
Zrak nepretrels´ náš smerom ku blankytu,
len hupli sme v svet — čo raz srdce búši,
nám neozveš sa posiaľ v citnej duši?
I všetkými nás nevystrojils´ zmysly?
Aj háčky, spony, by sme poodvisli
na tvojej vláde v zlý čas, Hospodine!…
A čas je zlý, zlý, zlý!… Jak na pustine
tá karavána v metelici piesku,
bez slzy vlahy, plná trudu, stesku:
tam octli sme sa, zúboželi nato.
Sám zrels´: nám zlobou ľudskou bolo vzato
i právo dychu, pohybu a činu;
až do myšlienok vpľantali nám vinu,
do duše zradu. — Čuls´ sám drapot, prasky:
to potrhané pásky naše, zväzky
to polámané… A preds´, Bože veľký,
hľa, nezúfame, bezpeční sme celky,
tie osudné nás nezronili šľahy:
oj, lebo známe, máme ešte vzťahy,
čo nepovolia, bo sú nerozborné,
sú všetkým živlom, všetkým diablom vzdorné,
tie: k tebe! — I vieš: bôby nášho znoja
na spolnej roli boli bobky hnoja,
krv mlákou… sebe zahrnuli deje,
šat bohatiersky; leda vetrík veje
tú akús´ povesť o vehlase predkov —
Zbyl krpec, huňa: ovšem, bedač svedkov;
kto uverí im v sporoch minulosti…?
A predsa, príduc i o tieto skvosty,
klenoty vekov, staroslávne veno,
sme dobrej mysle: Bohu poručeno,
riekneme bodro; aspoň v komôr šere
nám hrdza a moľ nič viac nepožerie —
i beztak spleslá, stuchnutá to paša;
no budúcnosti nádej, hoj, je naša,
je naša celá, bujná, veľasľubná,
po ktorej márne čiaha závisť zhubná:
bo korení sa až v základoch myslí
a čneje v azúr neba neodvislý!…
Toť, zelená sa jak tie jedlíc hory:
i zakvitne raz plným kvetom zory
a v ovocí nám náhradu dá valnú
i za tú stratu v mori dejín žiaľnu,
i za to, čo sme sami premrhali,
ej, nešanobní, štedrí, nepodbalí
ni toho, zmij že mliekom tým sa sýti,
my plytvajúci večne srdca city;
dá úrodu, hej, rozkošnú i mnohú:
to veríme, sa túliac k tebe, Bohu,
i nezvratní sme v tomto presvedčení,
jak Tatier bašty pevní, po temeni
ichž darmo ryjú blesky, hromy chodia —
Aj, k tvojej sejbe pripravená pôda
tá naša myseľ, kyprá, vyoraná:
veď nejedna ju zbrázdila, ach, rana,
plač nejeden ju skropil… Z tvojej vôle
tiež, možno, neraz… Také dobré pole
i cudné, bez ľsti pýru, nenávisti
kde tŕnia niet, skál zloby — páper čistý:
to že by prielohom vždy malo zostať,
pod pastvu, priehon, cestu? Nie, nie! Postať
my svoju, Pane, musíme raz zajať!
I tebou len sa dáme v prácu najať,
do robôt veľkých tebou napozatým:
bo platíš verne, pravým klásím zlatým —
Však že sme preds´ sa prebudili k svitu,
zhodili duchnu noci vekovitú:
zaiste znak to zachovalej sily,
i vnuku tvojho dôvod, by sme žili.
Nuž, chceme žiť, žiť chceme, živý Bože!
A keď tak: nemôž´š zvoliť, v zmaru lóže
by sklátil nás kýs´ cudzopasník, zlobec —
Sme tvoje stádo, ľud tvoj, tvoja obec,
na slavian-strome tvoja vetev milá
s úlohou, aby v tvoj vzduch šelestila
i rozsypala vonné kvieťa krásy,
vo tvojom háji slávik sladkohlasý,
na tvojom grúni blkotavá vatra,
k nejž hviezdy samy po sesterský patria,
lúč tvojho slnka (jak chceš do náuky
vziať…), žriedlo citné, myšlienky i ruky
ti priadajúce na oslavy diele:
i nemôžeš, než privinúť nás cele!
A spokoj sa, puch nezduje nás pýchy:
my skromní boli vždycky, krotkí, tichí,
až k samožertve bezzištní a zmierni,
láskaví k láske, ku vernosti verní;
i nie sme sebci, závistníci nie sme:
len svoje chceme… Či taký žiť nesmie?
Či krvavý len dôstoj ujde tôni,
na hekatombách genij ľudstva trôni?
Len svereposť a iné vášne kruté
by u priepastí schytli na perute…?
Hoj, tvoj prút svedok: ako násilníci
potupne hynú v časov povíchrici
a spupní skydnú strmhlav, spreklínaní
či faraóni a či Tamerláni!
Lež i v tom chceme múdrejší byť potom:
krv svoju šetriť, hospodáriť s potom;
tiež hovieť chceme svätej tvojej vôli:
nie mrhať viacej chleba ani soli,
byť hodni darov tvojich, varovčiví…
Žiť chceme, žiť, žiť chceme, Bože živý!
— I cítime moc tvoju prepodivnú:
nie, nezakopals´ mŕtvo nám v hruď hrivnu:
už vážiš ju z jej hlbín k svetlu, k slovu;
už zažíhaš ju ako hviezdu novú;
už rozvíjaš ju ako klbko piesne,
i letia zvuky svetom jasné-plesné
a súcit v srdciach, v dušiach ohlas budia
u ľudí pravých, imž sme tiež tak ľudia,
i u národov skvelých ducha zlatom,
imž chatrní bár, sme preds´ vlastným bratom;
už lístím šatíš ju i sľubným kvietím,
už dychčí z pukov tymianom svätým…
Ó, rozšír nad ňou milostivé dlane!
Kraj tvojho plášťa nepustíme, Pane!
(V aug. 1895)