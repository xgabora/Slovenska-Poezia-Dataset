--- KAPITOLA 1 ---

Povesti slovenské
[
1
]
[
2
]
Mesiac spoza hory strašlivej pozerá
v doliny čierne, na skaly končité.
O brehy tmavé plieskajú jazerá,
víchrom sa nesie hrozné potvor vytie,
v oblakoch tmavých divný šuchot letí —
a to sú tajné
slovenské povesti
.
Čierne oko morské — jako tá noc dáka —
vše víchrom zhučí, temno postenáva
jako tá hrubá hromová mrákava;
v ňom sa zajasá dúha sedmoraká;
a dúha, čo v tej hlbočine svieti —
sú tie podivné
slovenské povesti
.
Oj, vy ste priepasť Tatry to zázračnej,
čo sa v nej jasná iskrička mihoce;
vy ste tá hviezda na oblohe mračnej,
čo sa nad krajom zakliatym ligoce!
Oj, vy ste vietor — vetrisko krídlatý,
čo hen z hrobov dávnych nesie ohlas svatý.
Vy ste dávnosti čarovné zrkadlo,
čo sa v ňom divné svety odrazili!
Vidíš v ňom slnce, čo dávno zapadlo,
vidíš aj zore, čo sa už zjavili —
vidíš v ňom slnce, čo Tatru zahreje,
vidíš na zlomgrgoch slovenské nádeje!
Oj, vy ste prorok zakliaťa tajného,
v balvane nemom, bezdušnom zakliaty,
čo mu dač vyzerá zo zraku tmavého,
jakoby chcelo o pomoc volati.
Oj, prorok tajný zakliaťa tuhého,
kto ti dá pravých úst aj hlasu zjavného?
[
1
]
Poznámka Zlatého fondu: Báseň sa v Súbornom diele nachádza v časti Poézia
          mladosti / Obraz Slovenska.
[
2
]
Odtlačil prvý raz J. M. Hurban v Slovenských pohľadoch diel IV, č. 9 (31. augusta
          1852), str. 61. Text poznáme iba z tohto odtlačenia, rukopis sa nezachoval. Tamže vyšla i
          báseň Piesne slovenské. Keďže ich niet v levočských zábavníkoch ani v rukopisoch a
          odtlačené boli až r. 1852, Štefan Krčméry (Slov. pohľady XLV, 1929, str. 37) myslí, že
          vznikli až po Žltej ľalii, po Povesti bez konca, keď už Botto bol „hlboko v svojej
          poézii“, teda niekedy po roku 1850. No obe vznikli v Levoči. Povesti slovenské najneskôr v
          jeseni r. 1846, lebo na záhlaví I. zväzku 3. čísla Holubice I, 1846/7, datovaného 10.
          novembra 1846, je ako motto tento citát z básničky Povesti slovenské: „… povesti, / vy ste
          dávnosti čarovné zrkadlo, / čo sa v ňom divné svety odrazili.“