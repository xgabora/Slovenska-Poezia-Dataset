--- KAPITOLA 1 ---

Ja starý, vychádzajúc
Ja starý, vychádzajúc
zo svojej chyžky skromnej
nádhernej do prírody,
nemálo zhrozil som sa
pri pomyslení: ozaj,
čo všetko mi tam rečú
na uvítanie? Čím mi
zasypú sirú hlavu,
zavadia v zmysly vetché
a srdce zuráňajú
tá krása tam i neha,
tá mladosť, radosť, život!?
Však, povystrieť si údy,
rozviazať putá duše,
zsinalú zohriať myseľ,
ma popúdzala žiadosť;
i odtisov hať obáv
s tým, nech sa deje, čo chce',
som rozhodol sa ta ísť.
ísť. — Stúpam tedy zvoľna —

--- KAPITOLA 2 ---

Nad všetky spevníky
Nad všetky spevníky
je pieseň bujará,
čo nôti škovránok:
jak vrchol muziky
zas hudba za jara,
tá plužných koliesok!

--- KAPITOLA 3 ---

Pár krokov len von z ohrád obecných
Pár krokov len von z ohrád obecných,
z tej klietky úzkej, z brvenných tých krýh,
len krokov pár čo urobil som vopred:
a už som musel pozor v blankyt opreť.
Nad hlavou akýs' vlajot zhral mi, švist
sťa práporca, jak chvejúci sa list
vo vetre, otras strún čo pod prstami,
jak šľahajúce s praskom z vatry plamy.
I kutám, čo to a kde? Durím zrak
ni chrta: Alo! Chyť ho! Tam, hľa, šľak,
tam jeho stupaj! V modru ten bod šarý,
tá črta, tieň, sen… Či sa mi len marí?
Však márna túžba: honcov párička
uľahla skoro v úkryt pod víčka;
na riasach slzy, háji svoje vlohy:
kde oko vraj, vbŕsť bezdnej do oblohy…?
Šír nesmierna to, výš i priehlbeň!
Čím more pri nej? Sotva krôpkou len —
Nuž dobre, vzdychnem. Lež v tom zmysel ucha:
ja dovidím, sa ozve, i už — slúcha.
Svoj žliebček vhodne primyknúť
pod stekajúci z výšin jasný prúd;
a v hruď už spadá koj mi sladký, plesný —
Ha! Škovran to! On vzletel s piesňou piesní!
Ó, spievaj, spievaj, pevče nadšený,
herolde jara, žitia obmeny!…
Zuň, vzkriesenia ty nedočkavý zvonku!
Plaj, piesňokvete, na lúčovom stonku!
Kde sa len vzal tak zrazu v nadzemí?
Či vari brnkol zrovna z duše mi?
Ech, srdce v to: tá dumie ešte sama,
mne ovislýma cloní peruťama…

--- KAPITOLA 4 ---

I pohnem, decko jak
I pohnem, decko jak
za vodzkou šetrnou;
dieťaťa vodzkou však
galún je, jarabá stuha,
akiste nebeská dúha:
u mňa je pieseň ňou.
Pieseň, hej, škovránčia
vodzkou mne, pravidlom!
Ktorá je tuhšia, čia
vernejšie vedie nás, chová:
dieťacia, či básnikova?
Ťažko sa vyznať v tom…
Narazím v pochod zas
prechádzkou v slnný kraj.
Ha! Až ma prejal mráz:
dieťa jak, zvrávorám, padám —
Stiahol kto vodítkom hádam?
Uzda to nebodaj…
Dodŕžam rytmu val,
stúpajúc po ciestke.
Ha! Ký zas var ma vzal!
Dieťa jak, strepocem plesne —
Povoľa zrazu to piesne?…
Ó, vodzky nebeské!
Slabé ste — a či skôr
Prisilné pre oboch?
Stŕhate v diaľ i vhor
únosom z pevnej nás pôdy
kamsi, kde radosť sa rodí…
padám zavše z nôh.
Vodzky čajs' naše sú
rovnakej podstaty,
podobné kolesu,
v dielni čo Šťasteny robia;
alebo rovno sme oba
chvátaví, dojatí…

--- KAPITOLA 5 ---

Ký zveľatok kol, rozvitok
Ký zveľatok kol, rozvitok,
kam zamerí len v chôdzi krok.
Jak všetko dužie, hrubne, spuchá,
akoby nadievalo — ducha!
Šír sveta chcelo zapratať,
medzeru, prázdne lán či piaď;
i ako pritom rastie, šibe,
sa vozvýš dvíha — o prestih,
patrnom temer pri pohybe,
si z článkov strojac rebrík v švih,
perute z lístia, veslá z kvetu:
jak nadvládať by chcelo svetu
čo vrchol jeho, čelný štít…
Tak usiluje, dychčiac vonne,
za slncom, nebies po výhone
vykračujúcim na zenit…
I mňa to zve, ma vábi, núka,
vetvová čiaha po mne ruka,
mi úponkový kýva prst:
Poď s nami striebrom vzduchu bŕsť,
ramená rozšír, vystri väzy,
tak ohnivom vteč do reťazi,
juž zakľúčime do kola,
kde slnce v stredku plápolá —
A započne ples okamžite
širokom, jasnom na blankyte,
vajanský rozpust veliký
až po západu medzníky:
síl, miazg to bujných vlnobitie;
pri vtáčej hudbe chorovod,
poprepletaný lúčom zlatým,
šum, sklon — hold slncu; no a zatým,
haj, prehostíme slávny hod,
na hlavách z rosy diadém…
Ruš! Šibni k tomu žriedlu svetiel,
hľa, zaberá i matka zem,
ta predoslaný smavý zreteľ
spod riasy hmlistej podviky —
Ach, iďte — šťastné mládniky!
Veď šiel bych s vami, hnal, ba letel
si upiť z jeho plameňa,
čo život ducha znamená;
však s vami rásť, ach! — nevládzem,
nestačím chuťou viac ni dychom,
len v odriekaní civieť tichom,
sa zo vznešených zvliekať snáh,
rozpúšťať každý s výšou vzťah;
aj zakrútol by mnou už závrat —
Ja nebol ešte u cieľa,
no cítim, nedošiel bych ani:
mne sudbou prístup zakázaný
v raj tvorčieho tam veselia,
i nemožný mi obrat, návrat…
Ľaď! Ohnutý väz ani prút:
vek šliapol mi naň ťažkou pätou,
a nie som zmijou jedovatou;
nesmelá noha — no a hruď
sťa rakva už: čím níž, tým skorej
ma ženie to vdol s ňou, ach, v ktorej
i túžba, zdá sa, umrela…

--- KAPITOLA 6 ---

Do lesa! Do lesa!
Do lesa! Do lesa!
Tam srdce zmôže sa,
zotaví z choroby; do tesknej útroby,
rán vrelých do plamu on vleje balzamu:
i len sa prihlási bôľ, už ho zahasí.
Do lesa! Do lesa,
kde vládnu čudesá
v kráľovstve bezslnia. Dušu mi naplnia
hlbokým úkojom, vysokým pokojom;
dnu vtiahne navždycky slávomier mystický.
Do lesa! Do lesa!
Myseľ mi zaplesá:
stane sa detinnou, prostučkou, nevinnou;
bo čo jej napovie on šumnom vo slove,
poviestka bude, báj, hra, pieseň, hniezďat taj…
Do lesa! Do lesa,
do čarokolesa!
Už dýcham jeho dych: hruď bujný vzpína pych;
i čakám: z ochladov jak šľahne omladou!
Sšvišťal aj: ss—sivý, sšumel: šš—šedivý…

--- KAPITOLA 7 ---

I tŕne kvitnú už, tŕne
tie staré, rohaté!
Ker mračný čistučká snežina:
kominár, vyhuplý z komína
v belostnom chaláte.
Aj tŕpky zakvitli, tŕpky,
trpením veliké!
Strom nahlý hviezd nesie tisíce:
mníška, čo vystúpila z izbice
vo skvúcej podvike.
A šípy skvitnú tiež, šípy,
mrzuté, bodľavé!
Puk číry zapustlom na kroví:
prepukne v planý smiech ružový;
mrak v zorí záplave.
Tak skvetať musí i stárež,
keď vetchý ker toť, strom.
Kvet jej však čím môž' sluť? Neznám vzor —
A vonia? Humorom snáď, či skôr
iróniou, sarkazmom?

--- KAPITOLA 8 ---

Tie noci mesačno—hviezdne
Tie noci mesačno—hviezdne
tiež mal som kedysi rád:
som dychtil v svetlom ich bezdne
dušičku si vše vykúpať —
Dnes? Skoro idem spať.
Tie noci hviezdno—mesačné
zvávali ma: poď, šuhaju,
na koncert! — Slávik priam začne;
z opery hrajú, spievajú…
Dnes? Žaby kŕkajú.
Tie hviezdno—mesačné noci
trávieval som víl vo kruhu,
poddaný ich lásky moci;
rytier vždy túžbam v posluhu —
Dnes? Sovy: hu—hu—hú…

--- KAPITOLA 9 ---

Breh, vŕšok, bralo, hoľa, Tatier štít
Breh, vŕšok, bralo, hoľa, Tatier štít,
aj zemský rebrík, k nebu opretý,
jak Jakubov raz. — U nôh jeho dliem,
u najnižšieho odpočívam štebľa;
hneď vedľa rieka, v hmýru ako had
a sipiac, hroziac lesklým chvostovím
ma oviť, strhnúť: nedbám hrozby však,
pozorný inam. Lakeť na kameni,
bár prepásanom mäkkou povojkou,
no tvrdom (— avšak rovných tvrdostí
dosť v žití skúsil som už, dosť, a preds'
mi k duhu boli: otužilí driek,
v ráz ducha stvrdli —), na tom vankúši
pudených svetom túžbou alebo
osudom štvaných snívam: popred zmysly
marenia závoj, obaliaca sa
vo sféru duma, súmrak presvitavý
hviezdkami myšlienok… I zdalo sa mi:
zriem stupňovím tým kŕdeľ anjelov,
sťa motýľcov roj pestrý, z priečela
na priečel zostupovať, vystupovať,
veslujúc pritom vážkou perúťok
ten z tulipánov párkom, z ľalíj ten,
ten z kvetu ľadníčka, — sa milo škádliac
pri každom stretnutí, i zhovorom
sa baviac zvonným, hlasu, akého
kov zeme žiaden nemá. — Iba keď
z otvoru neba jasu vodopád
sa privalil, svet schopný zatopiť
vo svojom svetle: stŕpli, s trepotaním
krídeliec jemným stáli, cez fáteľ
ten skvúci prezerajúc tvary ich
sťa rozkvet raja, z dúhy drahokamov
kás' mozaika, maľba čudesná;
i na povel jak, zrazu vzozrúc vhor
vďačnosti plným zrakom zafírovým,
skľúčené rúčky, strepúc krielkami,
zapeli, pejú ,Sláva na výsostiach…'
hymn velebný: až zotriasal sa vzduch,
zem zhúpla sa, tak ju zarazil
prúd jeho, skrútiac v nekonečný vesmír
…Ó! — vykríkol som, vzopnúc ruky — ó,
v tú nebeskú druž, v chorál slávy ten
môcť zamiešať svoj hlas, ač slabavý,
ač vzlykavý len, zamierajúci
už na rtoch… Hnedky všetky zodpínam
so zemou spony, zväzky; Eliáš
jak, upustím plášť, ba i tela schránku
odkopnem zrovna… Rozšír, dušo, krídla!
Nadšením vzlietni! — Nevieš? Nevládzeš?
Potuchol zápal? — Tak vy, strážci jej
v kolíske, vy ju z pŕs mi vychyťte!
Vy uneste ju plamu prameňom,
urvaným vatre…
Avšak neslúchali;
len spievali hymn toten vznešený:
až razom zmĺkli. Opäť strnuli,
lež teraz pohľad spola upretý
ku zemi; velejasu vodopád
však padal… Čo to?
- A jak dorečil:
idúci, učte všetky národy
po svete šírom; ja už postarám
sa o výzbroj váš Ducha zoslaním,
nímž zostrejú vám k Slovu jazyky,
čo meče budú, ale neraniace,
lež rany šetriace: tu do výše
bol vyzdvižený, miesto stínu svit
šlúc na pohorky… A húf anjelov
jak vtač by zletev z prútkov lúčových,
už k službám stojí mu: tí ramená
mu podchytili vľahce, s úsmevom
radostným v tvárkach, oní zobjali
zas jeho nohy so známkami ešte
vražedných klinov, tiskli srdečne
ich, celujúc i nadvihujúc zvoľna,
tí kaderí kol prihládzali let,
tí trepot šaty miernili… No on,
už v nebi duchom, bral sa len a vznášal
vždy prudším pošinom, až viac a viac
mu blankytnelo rúcho; mimoďak
len povystrúc vše požehnávajúce
nad zemou ruky, čo im odclonil
ligotné strúčky z čeliec, perutí
ich tknul sa, čím sa zosýpal hneď peľ
sťa zlatý dážď. — Však toho nedbali
tiež: zrovna cítiac z toho dôtku rozkoš
tým väčšiu, v plesot, v švehol prepukli
škovránčí: snáď že v nebo nesú jaro,
keď zem už skvitla ním… Tak stúpal vhor
a stúpa, vôkol seba nebeských
kmit motýľkov tých, hudby nesmrteľnej
veselý sprievod; pod ním do hlbín
zapadajúci zvonot slávnostný,
žalm mora, vonný šum hôr, človečenstva
zbor velebiaci — veniec z rajských ľalíj,
slncami skvitajúci v slávokráž
kol božskej hlavy…
Tomu zjaveniu
prítomný v duchu zvláštnou milosťou,
odbleskom, vnukom Ducha: užaslý
som na kolená sklesol stebielkom;
i zapomenuv razom žiadby svoje,
túh ostne, žížeň mysle, všetok byt
i cit svoj, avšak predsa dochytiac
sa viazadla, nímž v letku triumfálnom
jak stuhou zory v kráse zlatistej
on práve spájal s nebesami zem,
tým rušiac silne, krušné zavolal som:
Ó, milosť, milosť ľudu môjmu, Bože!…
Sme malomocní, slabí, sputnaní
v nevoli, stíhaná jak vetrom vlna,
jak lanka honená, jak väznené
čížatko… Ty urč vodcu! Veštca pošli
mu, apoštola: čo ho pustinou
tou prevedie i zavedie ho v kraj, kde
zdroj i žeň, čo mu v krásy obrazoch
rozkrídli budúcnosti zlatohlav,
tým navnadí ho, — v mŕtve svedomie
čo zblýska, udrie slovom hromovým
mu, z mrákot tak ho vzbudí k životu,
vraz odcloní mu ľudskej hodnoty
skvost nepredajný, nenarušiteľnú
práv božských osnovu mu poznať dá,
vyučí pravde ho, tej slobodiacej
naveky; a tak všetci spôsobia,
že mloka strasie, čo mu logá krv,
vzpriamený rázom, vôľou bujarý,
zasvätí raz i v seba vstúpenie:
to — v telách ešte — duší vnebovzatie!