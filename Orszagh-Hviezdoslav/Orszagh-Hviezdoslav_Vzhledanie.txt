--- KAPITOLA 1 ---

Osoby
DOBRAVSKÁ, vdova
MARÍNKA, jej dcéra
ANDREJ, mládenec
RAFAEL, pustovník
(Háj zelený. Pod ním lúčiny. V diaľke Tatra rannou zorou osvietená.)

--- KAPITOLA 2 ---

Výstup 1.
MARÍNKA
(jako trávnica):
Šum, zelený hájičok, šum!
Po voľnosti krásno šumieť;
ach, ale mne schodí na um,
čo ti voľnosť nedá vedieť,
čo nemôžeš v prázdnych hlasoch,
v zlatých zorách, v jarných časoch
vydýchať, svetu oznámiť.
Tie perly, čo na tvár tvoju
na svite sladkom zleteli,
na krídlach anjelov vnadných,
nerozumieš, nepochopíš — —
Pamätáš na tú hmlu včera,
čo nad tebou sa rozvila
v ľahkom závoja dýchnutí:
v slzách tých, čo sa tam trasú,
ju vidíš v ľúbosť stopenú — —
Šum, zelený hájičok, šum,
po slobode milo šumieť!
(Zďaleka spievať počuť.)
Vnadné hlasy! To sú jeho!
Začúchnite načas, city,
v tých si nebo svoje tvorte,
rozbite lásky klenutie
nad mladosti dolinami!
To je on, čo dušou šumí
mojou celý deň, celú noc —
On je! Poznám hlas úst jeho
a pŕs tých súzvučnosť krásna —
On je — on je — on je — on!

--- KAPITOLA 3 ---

Výstup 2.
Andrej zboka príde, s kosou na pleci, a Marínka.
ANDREJ:
Ha! To je ona, čo mi to spieva,
spievať zvykla, keď prichodím.
Ty si môj anjel! Moja jediná
(Objíme ju.)
na svete — budeš i v nebi!
Jedno prístrešie, jedna odplata —
Ty si vo mne, ja som v tebe!
(Objímu sa.)
MARÍNKA:
A čo sa ten svet na nás oborí:
ty si môj, a ja som tvoja!
(Sadnú si pod strom.)
ANDREJ:
Anjel ľúbezný, oj, nie násilie,
nie zlosť sveta, nerozlúči nás!
My žijeme z duše jednej,
ktorú sme v ľúbosti našej
na večnosť do seba vpili.
Oj, ale mne bôľom srdce zviera,
duch ten stálosti z neho vymiera:
krátka ľúbosti hodina.
Rok prejde — hádam i viac preletí
nad srdcom tým osiralým;
ale čas raniť i hojiť umie —
Ach! bôľ! — prestaneš ma ľúbiť — —
MARÍNKA:
Čože to vravíš, už trháš zase
ľúbosti tichej nádeje!
Prosím ťa: dušu upokoj svoju;
svet je nie — sladká otčina,
on nevie jako tá cítiť,
nie jako tá synom volať,
a nie jako tá milovať.
No, vedel by si zanechať,
čo srdce navždy zvolilo —
a svoju — žiaľom usmrtiť!?
ANDREJ:
Nevábi ma svet — ty si najmilšia,
pri tebe chcel bych ostávať;
lež vážnosť čaká, v nej bývaš moja,
do boja volá vlastná mať,
a ktorho sme milé deti —
do boja volá — národ náš.
(Ona si slzy utiera.)
No, neplač, ľúba, Marínka moja,
oj, veď sa ja ešte vrátim —
zažijeme ešte chvíle
ľúbosti našej pokoja!
Len ma čakaj! Len ma čakaj!
Keď ráno vstávaš — aj večer
pomodli sa i za svojho,
čo v diaľke tŕpne, šuhaja.
MARÍNKA:
A pravda je to, Andrej môj?
Tak cítim, že sa nevrátiš,
tam ťa na večnosť nechajú.
A ja potom — osamelá,
čo bych si v svete počala — — —
ANDREJ:
Ja úfam — úfaj ty, moja,
že sa ešte uvidíme.
Keď letieť vidíš sokola,
putovať odtiaľ, z tej strany,
on nesie moje túženie:
poteš sa ním, že som to ja!
Hah! Surma vrieska, zneje: do boja!
Upokoj sa, moja milá,
a zadrž, pre mňa zachovaj,
čos’ mi na večnosť sľúbila!
A tak teda
(poľúbi ju)
— zostaň zbohom!
(Odíde.)
MARÍNKA
(ona pobehne za ním, chcejúc ho ešte zadržať):
Zbohom teda — zbohom — „zbohom!“
Ostatné to slovo jeho
zatriaslo celým životom
a budúcnosti nádejou.
Smutný hlas — ostatné „zbohom“.
V akom zápale odišiel;
lež nechcel vyriecť, nechcel ma zarmútiť,
že vlasť viac, jak jeho deva.
(Smutno.)
No, vzdychajte, ňadrá moje,
tečte, slzy, bľadou tvárou — —
Ach, ale darmo vzdychanie,
darmo sĺz z očí tých vrenie:
už ho nemám! —
(V stranu pozerá.)
Ha! už sedlá
v bitku koníka vraného.
(V oduševnení.)
Teraz sadá! — Ako letí —
jak dušou mojou to „zbohom“,
čo obzor môj zakalilo.
Letí, letí — chmára vstáva
pod dupotom koňa jeho!
Viacej národ, ako milá!
On má pravdu! — Len do boja!
Tni ho, kto sa ti protiví,
kto rod ten haní, opľúva — —
Roztvor oči nepriateľa!
Nech sa mu v nich peklom ziskrí
uznať právo i Slovana!
Už zmiznul.
(Slúcha.)
Len hlasy šable —
čo pri boku v boj mu zvoní.
Niet ho viac! — No, srdce, úfaj,
len úfaj — úfaj — vždy úfaj!
(Sadne si.)
Tu sme sedeli. Ľúby pár,
vence pletúc z ľúbosti slov,
a duše naše vhoreli
svetom celým — v prekrásnu diaľ
vrelosti túhy v objatí.
Oj, krásne zneli tie srdcia,
keď v jednom súhlasí bili
pri vlnení citov vnadných.
A teraz bolesť, bolesť, ach!
Nepremenný osudu žiaľ!
(Plače.)

--- KAPITOLA 4 ---

Výstup 3.
Rafael, pustovník, a predošlá.
RAFAEL
(trasúcim hlasom):
Čo ti je, keď tak nariekaš,
horko vzdycháš, moja dievka,
mladistvosti milé dieťa!?
Oj, veď mladosť nenie žalostí,
lež blaha rad sladkých rokov.
A ty smútiš, a ty žiališ — —
MARÍNKA:
Ach, dobrý otče, neznáte
mladosť moju osiralú;
ale sa to dá otušiť,
veď nazrieť do srdca viete,
kde vidíte žiale čierne
dušou mojou roztiahnuté — —
Potešte ma, otče svätý!
RAFAEL:
Nekaľ si vôľu, dievka moja,
zabuď príkrosť nariekania,
len v tichosti poprezeraj,
poobjímaj si obrazy,
ktorými len žiješ v svete.
Ach, slzy tie mladosť chladia,
pod nimi barva sa tratí,
bľadne všetko — čaká stratu.
Vyjasniť obzor mladosti,
dievka moja, máš nádeje
a živé v prsiach úfanie.
MARÍNKA
(k sebe):
Ach! i on len vraví: úfať —
Ctiť treba jeho šediny,
poslúchnuť hlasy potechy.
(Nahlas.)
Ale, otče, čis’ vyplní,
po čom srdce túži — klesá,
keď v pochybu tmavú pozrie.
Ach, veď tak klamú nádeje
a odnímu mladosť, žitie,
odnesúc nás z jara lásky;
a predsa len máme veriť,
že ony celým životom
pokroky naše žehnajú?
RAFAEL:
Veriť! — Veď sladká je viera
len vtedy, keď rozhodnutie
živé tu dnuká zostane.
A keď verí človek srdcom:
musí zachovať nádeje,
v ktorých obraz svoj maľuje
citom duše najnežnejším.
Buď verná tomu jednomu,
čo ti v snách svet svoj podáva —
MARÍNKA
(pretrhne ho v reči):
Ach, veď ho ja i ľúbim!
Viac, no, viacej ako seba!
RAFAEL
(k sebe):
Ach, nevinná pošetilosť,
z srdca idúca dôvera!
V nej zas vidím mladosť moju,
ktorá dávno sa zmenila
v jaseň trasúcu, chorľavú.
Slza prehorká, preťažká —
(Utiera ju.)
MARÍNKA:
Vy plačete, otče dobrý —
a mne kážete zabudnúť
o žiali a bolesti.
Rozumiem vás: slza ťažká
tá, čo vám oko skalila,
žiali nad osudom mojím — —
RAFAEL:
Dievka moja, ty si šťastná,
ale ja nešťastný otec —
Nechcem o tom ti vyprávať.
Ty máš radosť — a budúcnosť
blaho ti má ešte priniesť —
Budeš na zemi blažená! —
(Ticho.)
Oj, ale mne čo donesie
krok budúci, to bude — hrob.
Bôľ mi je na ten pomyslieť,
bo on — tajomnosť zakryje.
MARÍNKA:
Ďakujem vám, otče dobrý,
(Bozká mu ruku.)
za slov vašich potešenie —
Budem vždy len nádej chovať!
(V poľahčení odbehne.)
RAFAEL:
Ach, on
(pozerá za ňou)
by bol práve taký!
A ja bez neho svet nechať?
Zbohom choď len, dievka moja:
tebe ľahšie a — mne ťažšie — — —
(Opona spadne.)

--- KAPITOLA 5 ---

Premena
(Dom vdovy Dobravskej. Izba poriadnym náradím zaopatrená.)

--- KAPITOLA 6 ---

Výstup 1.
MARÍNKA
(pradie):
Čože je môj život celý?
Len ustavičné čakanie,
nepremožené túženie,
nádeja len a úfanie.
Čiže pomyslíš, Andrej môj,
aspoň raz dňa na mňa, jak ja,
čo myslím vždy len na teba?
Myslela bych, že nežijem,
ak by som sladké nádeje,
čo si mi dal, zatratila.
Nemám, ach, nemám pokoja,
ty ho nedáš, veď nechodíš —
Okolo mňa pustý svet je,
ktorý len dáva príčiny,
a zastať, posilniť nevie.
Jeden koreň, čo ma drží,
jeden kút z celého sveta,
čo mi súženia oveje:
sú náručia matky mojej!
Otec dobrý šiel k pokoju —
a ty, a ty len nechodíš!
Čože robíš? — Nik nepovie,
nevie o tebe povedať.
No, biješ tých krutohlavcov,
ach! len seba varuj, zachráň,
veď viacej by som nežila.
Čo by potom bolo z mojej
dobrej, ovdovelej matky,
čo len v mne a v tebe žije?
Ona ťa tiež v túžbe čaká.
No ale zastúp úlohu,
keď ťa národ v pole volá —
A ja vrelšie ťa zas ľúbim,
keď mi prídeš — ľúbiť budem!

--- KAPITOLA 7 ---

Výstup 2.
Dobravská a Marínka
MATKA:
Už sa vraj vojna skončila,
ľud hovorí. Moc ich padlo
v obeť porážke tej divej
za právo, voľnosť národa.
(V izbe poriadok robí.)
Nevoľná krv, nevinná mlaď,
keď tak brojiť, bôjiť musí,
a mnohý v najkrajšom kvete
pri oltári nádej’ krásnych
na bojišti tom — dokonať!
MARÍNKA:
Ach, len by jeho zachoval
ten najvyšší, najmocnejší!
Veď sa vždy tak k nemu modlím —
a on ma azdaj vyslyší.
MATKA
(do obloka hľadiac):
Akýsi pocestný ide —
Zaprášený, omarený,
a myslím, vojak. Pozri len!
(Obe hľadia.)
MARÍNKA
(skríkne):
Hah! to je on — už mi ide!
Bože, buď ti za to chvála:
ach, už je tu — ach, Andrej môj!
(Vybehne proti nemu. Práve vo dverách ho stretne, objímu sa.)
ANDREJ:
No, vidíš, boh ma sprevádzal,
po dlhej chvíli zas som tu.
Ako sa máš? A vy, matka?
(Bozká jej ruku.)
OBE:
Dobre! A keď si tu: lepšie!
MARÍNKA
(zdesená):
A tú ruku čo tak držíš?
Ach! krv! — Juj! čo sa ti stalo?
(Obe obzerajú.)
ANDREJ:
No, nič to, oj, nebojte sa!
I rana je milá za vlasť,
mrieť, žiť sladko je za národ!
No, trošku ma poranili — —
MARÍNKA:
Ale, Andrej, šak ťa bolí?
Och, ja cítim, že ťa veľmi —
(Stoličku mu donesie.)
MATKA:
Potešte sa, moje deti!
Ja zatiaľ dačo pristrojím.
(Odíde.)
ANDREJ:
Ach, ako som teba videl,
všetka mdloba mi prestala.
(Ona sa k nemu pritúli.)
Len som sa bál o teba!
Smrť som si vše želal, tak ma
trápil kýsi smutný predcit:
že mi umrieš, alebo ja
že sa viacej nenavrátim.
Ale pánboh — tomu chvála! —
on nás zase vedno spojil,
kde sa viac nerozlúčime.
MARÍNKA:
Často som navštevovala
to miesto, kde sme sa s žiaľom
a s bolesťou oddelili.
A tam som našla odľahosť:
jeden starý, dobrý človek,
keď som tade blúdievala,
prišiel ma zakaždým tešiť.
A tie slová trasúcich úst
tak ma vždycky zaujali,
že som mu musela veriť —
A on s pravdou prorokoval;
lebo sme zas svoji — svoji!
ANDREJ:
My sme svoji — navždy svoji!
MARÍNKA:
Vždy mi znejú jeho slová,
čo z pobožných tých pŕs svätých
jak zvon večný hlasy lejú.
A často i k nám chodieva
tešiť nás — Ale má i on —
vraví — tajomností bôle,
lež ktoré musí zachovať.
— — — — — —
Šak to veľká bitva bola?
A náš národ je slobodný?
ANDREJ:
Veru veľká — duša moja!
Hrúza bola poprezerať,
keď už dokončenie stalo,
šírym poľom tie mŕtvoly — —
MARÍNKA:
Ach, nie ďalej! Tak sa bojím —
My sme svoji! My sme svoji!

--- KAPITOLA 8 ---

Výstup 3.
Rafael a ostatní
RAFAEL:
Či neplačeš, dievka moja? —
Teraz, vidím, si veselšia — —
MARÍNKA:
Sadnite si, otče dobrý!
Oj, už nebudem nariekať:
radujte sa i vy so mnou.
RAFAEL:
Nuž, bojovník bol to, za kým —
(Hľadí na Andreja. K sebe.)
Ach! Bože môj, ty máš svet ten,
(Hľadí naň.)
a máš i svoje zázraky!
Ten je znak
(skríkne)
. Ach! ty si syn môj!
(Klátiac sa, blíži sa k nemu a objíme ho. Malá pauza.)
ANDREJ:
Bože, radosť dvojnásobná!
Vidieť milých a nájsť otca —
Ó, pomáhaj mi toto zniesť!
(V kriku tom i matka príde.)
MATKA
(zadivená stojí):
Otec to!? — Andrej jeho syn!? —
Zasväťme túto hodinu!
VŠETCI:
Hodinu nášho vzhledania — —
MATKA:
Žehnám vás, ľúbezné deti.
(Andrej a Marínka kľačia.)
Keď ste sa verne dočkali:
buďte i v láske naveky
a boh nech vám praje šťastia!
RAFAEL:
A ja vás zviažem vo mene
boha, syna, duch svätého,
ktorého sa pridŕžajte,
verní si buďte naveky:
a tak odoláte svetu!
(Vstanú v objatí.)
(Taktiež Dobravská a Rafael nad ľúbosťou svojich detí sa radujúc, objímu
        sa.)
CHÓR:
Osud hrá divne s človekom:
oddiali ho, zase spojí,
rany robí, rany hojí —
a to celým žitia vekom.
Ale má aj požehnania —
i radosti on rozdáva!
Radosť nám od dneska dáva:
sväťme hodinu vzhledania!
(Opona spadne.)