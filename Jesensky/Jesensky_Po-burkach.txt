--- KAPITOLA 1 ---

Po búrkach
[
1
]
To boli búrky!
Sad sa lámal v páse,
bil čelom o zem v ustavičnom chvení…
Dnes kde-tu už len vrcholec sa trasie
a konár zvisne k zemi nalomený,
strhané lístie pod nohou sa stelie…
Posledné mračná hundrú…
Nebo belie.
[
1
]
Úvodná báseň zbierky Po búrkach má rukopis v zošite so signatúrou RJJ č. 8 s
               názvom Moto. V zátvorke pod názvom autor uvádza „K chystanej zbierke veršov Po
               búrkach.“ Motto napísal Jesenský v Bratislave 25. mája 1932.

--- KAPITOLA 2 ---

Rozhýbané vrcholce
Obsah
Za Hviezdoslavom
Ján Francisci
Štefan Marko Daxner
Slovenčine
Gregorovi-Tajovskému
Pani Elene Maróthy-Šoltésovej
Na Nový rok 1927
28. X. 1926
28. X. 1928
Národu
Z reči diktátora
Mistríky
Za Hviezdoslavom
[
2
]
Ó, Hviezdoslav! Ty srdce národa,
že dotkla sa Ťa drzá, neúprosná,
vždy víťaziaca, večne živá smrť!
Zatônila Ti oči — jazerá,
kde sa tá naša duša kúpala.
Zavrela ústa — hlasnú, nedostižnú
ozvenu našich skalných údolí.
Šedivú hlavu naklonila k hrobu —
ten otvorený, teplý príbytok,
kde sme sa často všetci stretali
a vychádzali na boží svet s piesňou!
Nad bielou, malou jamou, múranou
tu stojím v smútku s obnaženou hlavou,
a hoci zvony zunia za Tebou,
hoc spev Ťa trúchly ku nej odprevádza,
hoc nad rakvou kňaz káže kovovou,
mne zdá sa v mojich mysliach smútočných:
zvon bez srdca, chrám ostal bez kňaza
a hrobitov je v dušiach zástupu.
Keď národ kladie spevca do hrobu,
je, sťa by doňho seba pochovával.
Po Tvojich slovách nieto viacej slov.
Tie piesne Tvoje zopakovať neľza,
keď už raz v Tvojich ústach odzneli.
Si poetom, čo keď raz zamĺkne,
rod celý nemie, ako umretý.
Tak popri vyschlom žriedle potoka
pobrežné kvety ku zemi sa klonia.
Tak na pni odpílenom vysychá
milión listov ledva rozvitých.
Tak s diamantom jedným rozbitým
zaniká tisíc jasných papršlekov.
Mňa so zármutkom zalieva len stud,
že ruším tíšku svojím výkrikom,
že Teba niet, že nebude viac piesní,
tak ako bolo, ktoré nadchnutím
prenikli naše mŕtve životy
a zdvihli mútne oči otrokov
k výšinám belasého blankytu.
A keď aj zaspievajú epigóni,
to bude odlesk Tvojich pokladov,
to bude kvapka z hĺbky Tvojej studne,
z tých dlhých riadkov drobná písmena,
zvuk slabý z Tvojich nespočetných piesní,
iskierka drobná z vatry Tvojej duše…
Ján Francisci
(Na oslavu jeho storočných narodenín v Hnúšti dňa 29. mája 1922)
[
3
]
[
4
]
Ja vídal som Ťa len v tú pozdnú zimnú dobu,
keď život ťažký Ťa už skoro utrmácal,
keď s vlasmi šedými si drobným krokom kráčal
po cestách tŕňových ta k pokojnému hrobu.
Tak mnoho, mnoho ráz som za Tebou sa vracal,
by aspoň halierom tiež prispel na dlžobu:
pozdravom skromným za tú tvrdú, chladnú zlobu
Ti lásky, nadchnutia a vďaky mrvou splácal.
Dnes národ zhrnul sa sem k Tvojej oslave,
by, ako jemu Ty, sa teraz Tebe koril,
povďačný, že si zaň až k šibenici sporil,
rval smrti, liečeval mu telo boľavé,
že Tvojou zásluhou ho zlý vrah neumoril
a že tam u Sinca pri šumnej Rimave
[
5
]
dnes Tvojím jazykom už k Tebe zahovoril.
Štefan Marko Daxner
(Na slávnosti odhalenia pamätnej dosky v Tisovci dňa 8. októbra
               1922)
[
6
]
[
7
]
Po zachmúrených dňoch deň príde usmievavý.
Na púšti blčiacej strom bude zelený.
V šuchote musí byť plod čerstvý sviežej šťavy,
tak ako drahokam sa nájde v kamení.
Niet biedy najhoršej najväčšej bez úľavy.
Je v hluchej dobe zvuk storočnej ozveny.
Na dejín prázdny list čas príde plný slávy,
čo národ pozdvihne do blata vtlačený…
Už tretiu hodinu reč hrmí na námestí:
Ty národ úbohý! Huč so mnou, družne huč,
že k sieni slobody si požaduješ cesty,
a od dvier zamknutých ich drahocenný kľúč…
Storočie neprešlo: náš prápor v mužnej pästi,
čo rozvinul si Ty, sa kloní Tebe k česti!
Slovenčine
— — — — — — —
pojď, v jeden kmen se sluč a v jeden rod
a v srdce jediné, jež vroucně buší,
a v jednu myšlenku a v jednu duši.
— — — — — — —
Adolf Heyduk: Slovensku
[
8
]
[
9
]
Do pohádkových šiat si odel dievča biedne,
vlas bujný pričesal, tvár v rudo vybozkával,
dal iskier v suchý zrak a vlahy v pery smädné,
že, známe od mala, som ho už nepoznával…
Lichotné zrkadlo bol nadšených slov nával.
Reč zmĺkla, bozkov niet, šat pohádkový redne
i pery silnejú i ružová tvár bledne,
a dievča vidím zas, čo som tak oplakával.
Tam stojí slúžtička tá u parádnych dvier
s uzlíkom na ruke, ustatá, učubraná,
tak rada slúžila by u hodného pána.
Lež otvorená je len cintorína brána…
Mne zdá sa, za biednou že idem na cmiter,
kvet hodiť do jamy, kde bude pochovaná.
Gregorovi-Tajovskému
(Na jeho päťdesiatku)
[
10
]
[
11
]
Už život zovšednel. Tá Tvoja duša postí.
Zaspala na tvrdo už doba pohnutá,
keď vetry sibírske nám lámavali kosti
a knísala nás smrť v hruď našu vbodnutá.
Lež srdce horelo raz v láske a raz v zlosti
a duša slovenská, okovám zvyknutá,
pod voľným práporom, pod znakom budúcnosti
letela, ako vták, na krídla zdvihnutá…
Už stuha červená tých časov bledne v skrini,
huňatú papachu moľ drobná necení,
meč ruský v kúte je a lentu obal stíni.
Raz nieto radosti, kde nieto ozveny.
Môj drahý Jozefe, už prichádzajú iní.
Už nastal čas pre hyeny.
Pani Elene Maróthy-Šoltésovej
(Na jej sedemdesiatku)
[
12
]
[
13
]
Keď zvečerilo sa a nebude viac rána,
dňa horúceho už a zasa večera,
kam duša bázlivá, pred koncom naľakaná,
za štipkou radosti kam oči upiera?…
A keď je minulosť len samá žhúca rana,
[
14
]
keď radi sme, že čas ju fátľom zastiera,
kam duša citlivá a žitím doráňaná,
keď zvečerilo sa, kam ona pozerá?
Na vďačnosť národa? Na riadky v lexikone?
Na sochu z mramora? Na životný svoj trud?
Pamätnú rytinu na zlatom medailóne?
Nie.
Na ten sveta kruh, kam nedosiahli tône,
na iskry nadchnutia, čo ešte chová hruď
a podá národu. Tie dajú fárb i vône,
keď treba znova žiť, keď treba — zabudnúť.
Na Nový rok 1927
[
15
]
Z tmy batolíš sa k nám bez určitosti v tvári.
Po roku zvieme len, že sme sa mýlili,
keď sme ťa čakali, keď sme ťa uctili.
Nie, nie, ty nebudeš tiež lepší ako starý.
Tak, ako nebožtík, nám neprinesieš dary,
len skrátiš chodník do tej tmavej mohyly,
kam i ty zapadneš. Tma večná prichýli
nás, naše želania a závisti a sváry.
Spoločný osud náš. Sme dvaja rovnakí.
Tie časy minulé, čo slnca na podobu
orali hrobitov, kriesili mŕtvych z hrobu,
pod pamätníkmi spia: sputnané zázraky,
symboly vzkriesenia dnes značia mŕtvu dobu.
Tak slnko zachodí za čierne oblaky.
28. X. 1926
[
16
]
Nehádžu hazardéri vysokí
v rozvrtené tak šťastne žitia kolo
to nadšenie, čo ešte pred roky
na tento prvý náš deň v dušiach bolo?
Tak pozerám. Mne zdá sa: delia sa
nie o rúcho len, ale delia ducha.
Preto sa srdce zlobou zatriasa
a v nedôvere myseľ neposlúcha.
Nevrhať v blbé kocky s pokriky
vzlet našich pomyslov a zápal duší,
stisk bratských rúk a rodné jazyky,
čo spojilo nás raz, to rvať na kusy!
Beztvárne nepoložia kaliky
ni v čierny rámec deň náš veliký!
28. X. 1928
[
17
]
Po päťdesiatich dňoch by mal prísť svätý Duch.
Nás? Od vzkriesenia už, hľa, desať rokov delí
a Ducha svätého sme dosiaľ nevideli.
Ba miesto plameňa tých našich snáh a túh,
čo roznecoval v nás náš večný Pán a Druh,
sme jaksi skľúčení na duši zosmutneli.
Veď sťaby na úsvit už krátil sa deň biely,
vzmach duší nocovať sa náhlil v úzky kruh.
Na horizonte tma hôr našich temená
počína čipkami zas smútočnými vrúbiť.
Čuť zahaleného zas strážcu noci trúbiť.
Z dier hajno rojí sa nočného plemena
a trhá pamiatky, čo mali by sme ľúbiť.
Do duší strašidiel sa vkráda ozvena.
Je tu Iškariot a Pavol by mal tu byť!
Národu
Motto:
Voľ si skutočných apoštolov!
[
18
]
Nie zaklínačom tmy svieť lúčmi svojej viery.
Čo odklínajú ťa, sú tvoji bohatieri.
Tam hrobka klenie len, tu klenú nebesá.
Úbohé lojovky, čo držíš zapálené?
Hľaď na ten plamienok: ten iba trasie sa
a vrhá na steny len fantastické tiene,
v tmu kúty zahalí a poval chalupy.
Ak dýchne plachý van a slabý ohník siahne,
už jeho jazýček sa za ním chabo tiahne,
splašený plazí sa, tenkne a učupí.
Nechráň ho priehrštím a nekry v svojom lone:
čím menšie svetlá sú, tým obrovskejšie tône,
pred každým závanom tak ľahko ohnú sa.
Ber plameň zažratý do hľuzy tvrdej kôry,
čo keď raz vzplamenel, kým trvá, stále horí,
tým viac, čím prudkejší ho víchor zadúša!
Z reči diktátora
(Jednému politikovi)
[
19
]
Ja diktátor? To ľudia vravia veľa.
Obratní diktátormi nebudú.
Či nevidíte čiernu obludu,
čo každý prameň zakaliť by chcela,
ak neprikývnem, že som nielen sám,
ak nepoviem, že k rozkazom sme dvaja?
Tak moje svetlo niekdy uhne tmám,
tak ono s tmou sa v divný súmrak spája.
V tom súmraku ja kupčím. K slncu kľúč
ja za to iste verne zachovávam:
za tristo rokov stredoveku dávam
raz kvapku striebra a raz zlatý lúč.
Že tma je bez dna, nevadí, ja viem:
len v slnci rodí najčernejšia zem,
a kto sa prple v nej, ten zapíska sa.
K jasnosti speje z tieňov každá krása,
či z duše hlbiny, či z pôdy, z vôd,
len v svetle rozkošný jej dozrie plod,
tak ako drahokamy rastú v cene,
keď zablyštia hor’ k svetlu vynesené…
I obluda, čo k prameňom mi siaha
a žiarli na mňa — svetlo napomáha,
obelie kvôli obchodu so mnou,
ja niekdy očerniem, veď kupčím s tmou.
Čo kričíte, že chcete vstávať s ránom?
Nač krvi príšera? Boj k pomoci?
I bez toho je svetlo sveta pánom
i v tieňoch mrkania i za noci.
Z vôd živých neľza čerpať hnilú mláku,
a keď sa prúd ich čistý zakalí,
len ticho! V striebro vlny zapáli
to slnce, ktoré vyjde zo súmraku.
Mistríky
[
20
]
To kraj’na Slovákova!
Kraj celý hrb je len.
Čo deň, to jama nová
a nový hrb, čo deň.
Plachietka ako dlaň
sa lepí na hrb: pole;
a na piaď úzky lán
prsť sypú skaly holé.
Vymodlikať si chlieb
sa paša k nebu vinie…
Sťa bol by v cintoríne
a hľadel na pohreb:
S pesničkou unylou,
sťa v rubáši by, žena
pod veľkou mohylou
do hrobov zhŕňa sená.
V jej tvári kríž a kráž.
Ku životu i k smrti
podhodil príkry zráz
povrázky tenkých prtí.
Hôr vence dokola.
Dolinky — úzke truhly.
Cudzieho kostola
z ich lesov organ trúchli.
A straka bedáka.
A havran vdovca robí,
do rakve vrchnáka
kým ďateľ klince hlobí.
Nad rakvou cengá list.
Za mŕtvym vetva kýve.
V kaňúra ostrý hvizd
narieka nebo sivé.
Lká vetrom starý les.
Pne smolou slzy lejú.
Sa trasú kečky briez
a kôry vráskavejú.
Smútočný závoj: stín
smrek hádže v skalu lysú.
Náhrobky v cintorín:
balvany bez nápisu…
Kar…
Všetko hotové.
Položia na stolíky
kamenné pagáčiky
a šišky borové.
Pri kare žalôb mnoho.
Prepadnú v kamení!
Kto hlasne žiada, toho
obslúžia ozveny…
A pozostalosť detí?
Skoruša s rubíny,
štrbavé margaréty,
chalcedón svrčiny,
slniečka zlaté nite,
granáty za šera,
opály mútne v svite,
perličky večera,
smaragdy kapradiny,
krištále bystriny,
stužtička do výšiny,
kukučky hodiny,
po vŕškoch plná šatňa,
na výber v každý čas:
nebesky snežné plátna,
zafír a kanafas,
lampadky vlčích očí
a krta rytiny
a v raždí črvotoče,
tajnostné byliny
a symbol z dávnej doby,
hľadiaci v hluchú výš:
tri kopce, ako hroby,
a dvojramenný kríž…
[
2
]
Za Hviezdoslavom
— báseň napísal Jesenský v Rimavskej
                  Sobote, bez bližšieho označenia dňa jej vzniku. Rukopis básne je v zošite RJJ č.
                  7. Za posledným vytlačeným veršom je v rukopise ešte jeden verš:
čo v tvojich piesňach blýska, vraví, horí…
[
3
]
Ján Francisci
— Rimavská Sobota 19. V. 1922. Rukopis básne
                  je v zošite RJJ č. 7.
[
4
]
Ján Francisci
(1822 — 1905), pseudonym Janko Rimavský,
                  slovenský básnik, folklorista, politik a novinár. Na sklonku života žil v Martine,
                  preto ho básnik poznal.
[
5
]
… a že tam u Sinca pri šumnej Rimave…
—
Sinec
— vrch v gemerskom Rudohorí.
Rimava
— riečka prameniaca na Vepri a tvoriaca svojím tokom Rimavskú dolinu, býv. Malý Hont.
[
6
]
Štefan Marko Daxner
— Rimavská Sobota 5. X. 1922. Rukopis
                  básne pod názvom Štefan M. Daxner je v zošite RJJ č. 7.
[
7
]
Štefan Marko Daxner
(1823 — 1892), slovenský spisovateľ,
                  folklorista, novinár a politik, autor Slovenského memoranda z r. 1861.
[
8
]
Adolf Heyduk
(1835 — 1923), český básnik z kruhu
                        Lumírovcov. Po rakúsko-uhorskom vyrovnaní r. 1867 prebudil sa na českej
                        strane záujem o Slovensko, ktorý sa prejavil aj v Heydukovej zbierke Cymbál
                        a husle (1876). V nej je aj Jesenským citovaná báseň Slovensku.
[
9
]
Slovenčine
— Nitra 28. VII. 1924. Rukopis básne s názvom
                  Slovensko a s podtitulom „Reflexia na báseň Heydukovu ,Slovensko‘“ je v zošite RJJ
                  č. 7. V rukopise neuvádza Jesenský motto básne. Medzi knižným a rukopisným znením
                  sú tieto odchýlky:
verše 3 — 4:
dal iskier pohľad malý a vlahý v pery smädné
že som tú slúžtičku už veru nepoznával…
verše 8 — 14:
a slúžku vidím zas, čo som tak oplakával.
Jak blúdi sem a tam a nenachádza dvier,
čo prijaly by ju. Je všade odháňaná.
Kto ku nej prizná sa, na toho padá hana
od bratov bohatších a zámožnejších dcér.
Poď ku mne ty práčka ustatá, učubraná.
Som s tebou. Pospolu pôjdeme na cmiter!
V rukopise sú tieto verše prečiarknuté.
[
10
]
Gregorovi Tajovskému
— Nitra 18. X. 1924. Rukopis básne je
                  v zošite RJJ č. 7. Štvrtý verš v rukopise znie takto:
a knísala nás smrť sťa šíp v nás bodnutá
[
11
]
Gregorovi Tajovskému
— Jozef Gregor-Tajovský (1874 —
                  1940), slovenský prozatér a dramatik. Tajovský bol Jesenského najbližší
                  spolupracovník v odbojovej propagačnej práci, preto ho s ním spájalo vrúcne
                  priateľstvo, ktoré je vyjadrené aj v tejto básni.
[
12
]
Pani Elene Maróthy Šoltésovej
— Nitra 4. I. 1925. Rukopis
                  básne RJJ č. 7 s podtitulom „Na 70-ročné jubileum“ sa zhoduje s knižným
                  znením.
[
13
]
Elena Maróthy-Šoltésová
(1855 — 1939), slovenská
                  spisovateľka a redaktorka časopisu Živena. Šoltésová prispela podstatne k poznaniu
                  Jesenského poézie, preto sa jej cíti básnik mimoriadne zaviazaný.
[
14
]
A keď je minulosť len sama žhúca rana
— Šoltésová pochovala v útlom veku dcéru, dospelého syna i muža a žila osamelo. Svoje materinské city vyjadrila v známej knihe Moje deti.
[
15
]
Na Nový rok
— Nitra 29. XII. 1926. Rukopis je v zošite RJJ
                  č. 7 na okraji s poznámkou „Prepracovať“. Autor ju však v pôvodnom znení, až na
                  posledných päť veršov, zaradil do zbierky Po búrkach. Posledných päť veršov v
                  rukopise znie takto:
Dni naše šedivé už nepozlátia dobu
pri dňoch, čo minuly, čo ako zázraky
vyrástly do neba nad sivé oblaky
a zmenily sa tam nám slnca napodobu,
si ako umrlec, čo strašiac vstáva z hrobu.
[
16
]
28. X. 1926
— Nitra 23. X. 1926. Rukopis básne je v zošite
                  RJJ č. 7 pod názvom 28. október 1926. V básni sú tieto odchýlky:
verše 6 — 7:
nie len o rúcho, ale aj o ducha.
Sa preto srdce zlobou zatriasa.
verš 9:
Nie! Nevrhať sťa kocky s pokriky
[
17
]
28. X. 1928
— Nitra 26. X. 1928. Rukopis básne je v zošite
                  RJJ č. 7 pod názvom „Jubilárna“ a s podtitulom „k Desaťročiu trvania republiky na
                  Slovensku“.
[
18
]
Národu
— Nitra 3. VIII. 1929. Rukopis básne je v zošite
                  RJJ č. 7 bez motta a s týmito odchýlkami:
verš 8:
Zadýchne plachý vaň, ak slabý ohník tiahne,
verš 10:
splašený plazí sa a stenknúc a učupí
verš 14:
Ber plameň zažratý do neústupnej kôry
[
19
]
Z reči diktátora
— Nitra 19. VIII. 1928. Rukopis básne je
                  v zošite RJJ č. 7 pod názvom Diktátor a bez podtitulu.
[
20
]
Mistríky
— Bratislava 24. I. 1931. Rukopis básne je v
                  zošite RJJ č. 8. V rukopise pod čiarou je poznámka k názvu Mistríky „Dedina pri
                  Korytnici“.

--- KAPITOLA 3 ---

Strhané listy
Obsah
Listy
Starý topoľ
V Harmaneckej doline
V noci
V búrke
Hviezdy
Lyrikovi
Jesienka
Jeseň
Babie leto
Hmla
V žltej hmle
Jamščik, negani lošadej…
Na ples
Apríl
Listy
[
21
]
To bývalo predtým, že každý list náš
bol, čo list, to stránočka farbistých krás.
Dnes píšuc my musíme pery si hrýzť,
sťa sipel a padal by jesenný list.
Tam listy, čo znášali kvetiny z bŕd!
Tu listy, čo s nárekom nesú len smrť!
Už pod nohy skĺzol sa mladistvý zápal
a človek sám, sťa by si po srdci šliapal.
Starý topoľ
[
22
]
Noc. Vtáča zobák pchá pod ustaté už kriela.
Mesiaca zlatý prst ma láka s nádejou,
že pieseň dovedie mi iste cesta biela
šumiacich topoľov bezľudnou alejou…
Tam topoľ jeden je, sťa starec otrhaný,
na holom pni kde-tu sa chumáč zelenie,
bezlisté konáre vyschlými ramenami
akoby prosili o staré šumenie.
A na tých lístkoch pár lesk luny slzou žiari…
Pod topoľ idem ten a tu sa zastavím:
Ty, topoľ, strhaný si, ako poet starý,
len s málo piesňami a s hlasom trasľavým.
V Harmaneckej doline
[
23
]
Hen v brala pukline sa našlo na piaď prsti,
už mladý smriečik tam nad skalu narástol,
tenkými koreňmi sa drží ako prsty
a smelo nad čiernou sa kníše priepasťou.
Sťa oko sivý zdroj pod žulou pramení,
pozerá zvedave, či ďaleká je stezka
do tichej doliny, kde potok šialený
jak decko nezbedné vo svojom páde vrieska.
I tebe kolísať sa žiada nad bezdnou,
že túhy staviaš si skalnaté na ozruty?
Ty decko šialené si s dušou nezbednou,
čo chce byť vysoko a vše sa v hĺbku rúti.
V noci
[
24
]
Noc. Krása mlčiaca a ticho horiaca.
Zas naklonila sa ku ospanlivej zemi.
Obláčik odvisol na štvrtke mesiaca,
sťa šatku zachytil by klinec postriebrený.
Tichučko sníma ju a rozžiarené lemy
roztriasa, rozvieva, rozdúva, roztáča.
To máva šatôčkou na pozdrav vohľača,
čo za ňou pozerá po ťažkom rozlúčení.
Čo lživých obrazov má duša ľúbiaca
v tej noci mlčaní, trasení, rozhorení.
Tak sa ti pozdáva, že láske konca neni,
čo mäkkým ramenom svet celý otáča.
Mlč v noci velebnej! Veď vidíš, jak sa mení
ten biely obláčik na mesiac zavesený.
V búrke
[
25
]
Čo po sonáte nás? Zablúdiš v klávesách.
Zlož ruky do lona. Daj pokoj Beethovenu.
Tam v plášťoch šedivých po modrých nebesách
v besniacom pochode sa hudobníci ženú.
To zdvihnutých trúb blesk… To bubnov duňanie…
Mosadzných pokrievok to rachotivé tresky…
To v šviste veternom fláut tenké pískanie…
To v strunách dažďových hárf bzukot nadpozemský…
A stromy hýbu sa… Len pozri na tú alej:
vysoké topole chcú pochodom ísť ďalej…
Hviezdy
[
26
]
Naša mať-zem tejto noci
zasa tuho tancovala:
roztrhla si šnôru perál,
čo na svojom hrdle mala.
Perličky sa rozgúľali
po celučkej-celej sieni,
ale ona nezbadala,
vrtela sa v opojení,
kdejaký mrak stúpal po nich,
čo sa sieňou ponevieral,
kým ich úsvit pomaličky
zametajúc nepozbieral.
Lyrikovi
[
27
]
Do srdca načrieť
a vyliať dušu
nehodno:
prevrátiš pohár,
vytečie víno,
vidno dno…
Mizerná krčma.
Hostia si myslia
v zábave:
víno sa perlí,
no dno zostane len
špinavé.
Jesienka
[
28
]
Ty bledomodrá, útla jesienka,
čo chladnému dňu kvety núkaš nežne?
Nezohrejú ho tvoje plamienka.
Kde starý, žltý deň už lásku vezme,
čo nad tebou tu stojí zhrbený.
Nemysli na lásku a poceluje,
[
29
]
nechytaj jeho nohy rameny:
milovať nevie — lásku necení
a po tebe len babím letom pľuje.
Jeseň
[
30
]
Dozrela — ochladla príroda božia.
Jazera chytá sa husacia koža.
Srdiečko na lipe pomaly chladne.
Na tiché jazero srdiečko padne.
A kruh sa za kruhom kol lista točí:
to tiché jazero otvára oči.
Pozerá ku brehu… Srdiečko, rmúť sa!
Vše ďalej a ďalej od toho srdca.
Babie leto
[
31
]
Na hradskej severák prach do prsteňov krúti,
vozvysok hádže ich a smeti v tanec mámi.
Jasene schudnuté, sťa lumpi ožltnutí,
rozmarne žltými zas sypú banknótami.
Deň klbko pavučín vypustil z krátkych rúk
a z nitiek letiacich tká presvitavé plášte,
s úsmevom kladie ich na holé plecia lúk,
snáď o ne zachytí sa vzďaľujúce šťastie.
A keď noc pokľakne, tu rieka podpláca,
akoby za láskou túžiaca stará panna,
šestáčikami hviezd, toliarom mesiaca…
Tak leto privábiť chce jeseň ošarpaná.
Hmla
[
32
]
Deň do kostola vošiel, tak sa chmúri.
Hmla sivá padla. Telegrafné drôty
sú samé kvapky dažďa, to sú noty
tej žalostnej a dlhej partitúry,
čo napísala zostarnutá jeseň
a z ktorej vietor zapíska nám pieseň.
A vietor píska. Noty z drôtov pršia…
Hmla dvíha sukňu… Beží pútcom cesty
cez čiernu hrivu lúky na návršia
v ústrety nebu, ktoré žmurká v šťastí,
že bude látať šat jej roztrhaný
svojimi belasými záplatami…
V žltej hmle
[
33
]
Žltá hmla…
Zbohom buď!…
Je koniec promenády.
Slniečko v čapici nám chrbát obrátilo.
Po cestách huňatých sa iba vietor vadí.
Dlaň holú pole si už do kožucha skrylo.
Spod obŕv zbojnícky deň celý na nás gáni.
Prilietne. Sadne si, sťa havran pred sypárňu.
Tie hory ďaleko a plačú ako panny,
čo opustené sú a ktoré v žiali starnú.
Chalupy v dedine sťa mokré kvočky čušia.
Plášť nebies žltkavý sa vlečie bahnom zemi…
Svet krásy zbavený…
Krídlami brázdi duša
po blate v hustej hmle jak moriak nadurdený…
Jamščik, negani lošadej…
[
34
]
[
35
]
Ach, nie tú klzkú,
ach, nie tú do tancu!
Zahraj mi ruskú,
zahraj mi romancu.
[
36
]
Negani jamščik…
[
37
]
Stepi bez svetiel.
Papacha.
[
38
]
Bašlik.
[
39
]
Snehová meteľ.
V sedadle u bôčka
milaja Šuročka.
[
40
]
Golubčik!
[
41
]
Radosť!
Nevidieť koľaje…
Zaviate šľapaje.
Zaviata mladosť!…
Na ples
[
42
]
Zhodila luna plášť svoj purpurový z pliec,
len klincov červených pár u jej nôh sa váľa.
Vo svetle kúpa sa už nekonečná sála
od lustrov bez počtu a nesčíselných sviec.
Venuša pohľadom sa nesie po oblakoch
vo vestách ako srieň a ako smola frakoch.
Zem v bielom hodvábe a copfom rokoka
[
43
]
ku púdru na čierno si farbí riedke riasy.
Tam ostrov zamĺkly zas k pásu pripína si
striebornú retiazku z lesklého potoka.
Plačúca vŕba tiež v zrkadlo pozrieť žiada,
hodila hlavou a jej účes cez tvár padá.
Vetrisko na vráta taktovkou klope kdes’.
Pri uhloch budovísk kontráši brnkli v struny.
Poľami šírymi mohutná basa duní
ku vstupu kráľovnej, čo hrdá kráča v ples.
Obláčky zhŕkli sa… Už tančí medzi nimi…
Plesanie prírody!… Na ten ples poďme i my!
Apríl
[
44
]
Zas pod novým šiel chodník slnečníkom,
čo rozkvitnuté slivky rozprestreli.
Sneh sypal kvet.
Kvet sypal sneh svoj biely.
Ja veselo som išiel za chodníkom
a prišľapoval jeho mäkkú vlečku.
To apríl starca hral.
To starec hral hru detskú.
Hej, krídla zrazu v lopatkách som cítil.
Hor’ vyskočil a myslel si, že letím.
Ohybnú vetvu, plnú bielym kvietím,
som vášnivou a hladnou rukou chytil.
Späť k zemi letiac, so sebou ju tiahol.
Tu dolu dychtive k jej kvieťaťu sa nahol.
Chce nad zemou sa vznášať každá krása.
Chce krásu človek.
Myslí, že má krídla.
Tá vetva zohnutá z rúk vykĺzla sa
a letiac hore po tvári ma šibla.
Tak vzlietnu myšlienky.
Tak vzlietnu srdcia.
Len ruky k nebesám sťa kostry krídel trčia.
[
21
]
Listy
— Bratislava 13. XI. 1929. Rukopis básne je v zošite
                  RJJ č. 8. Toto znenie sa zhoduje s knižným znením. Okrem tohto rukopisu je v
                  zošite so signatúrou RJJ č. 7 variant tejto básne pod názvom Listy. Báseň je
                  prečiarknutá s poznámkou „Prerobiť“:
Kedysi bývalo: každý list náš
bol sťa kvet z jablone:
čo lístok, stránočka barvistých krás,
až dusil od vône.
Dnes, keď si píšeme, ak nezalkať
načím si pery hrýzť
padá a šuští a sipí, sťa had
so stromu suchý list.
Tam roky, čo niesly kvetiny z bŕd
jar — listy zelené.
Tu roky, čo s plačom nesú len smrť:
to listy — jasene.
[
22
]
Starý topoľ
— Nitra 15. IX. 1929. Rukopis básne je v
                  zošite RJJ č. 7.
[
23
]
V Harmaneckej doline
— Bratislava 25. IX. 1929. Rukopis
                  básne je v zošite RJJ č. 7.
[
24
]
V noci
— Nitra 7. VII. 1929. Rukopis básne je v zošite RJJ
                  č. 7.
[
25
]
V búrke
— Nitra 15. X. 1929. Rukopis básne je v zošite RJJ
                  č. 7.
[
26
]
Hviezdy
— rukopis tejto básne sa nám nepodarilo
                  zistiť.
[
27
]
Lyrikovi
— rukopis tejto básne sa nám nepodarilo
                  zistiť.
[
28
]
Jesienka
— Nitra 17. X. 1929. Rukopis básne je v zošite
                  RJJ č. 7. Tu sú aj niektoré poprečiarkované verše:
verše 1 — 3:
Ty útla, bledomodrá jesienka,
ochladnutému dňu sa núkaš nežne
a otváraš mu v láske ramienka.
Posledný verš:
on babým letom už po všetkom pľuje.
[
29
]
Nemysli na lásku a poceluje
— poceluj, básnikom vytvorené slovo — bozk
[
30
]
Jeseň
— Bratislava 13. VII. 1931. V rukopise RJJ č. 8 má
                  báseň názov September.
[
31
]
Babie leto
— Bratislava 29. XI. 1929. Rukopis básne je v
                  zošite RJJ č. 7. Druhý verš v rukopise znie takto:
a hádže vozvysok a tančí udýchaný.
[
32
]
Hmla
— Bratislava 4. XII. 1929. Rukopis básne je v zošite
                  RJJ č. 7. Posledné tri verše majú v rukopise toto znenie:
Nad nimi žmurká modré nebo v šustí,
že nevesta je ešte rozžialená
a predsa ide bod, kde zbelie scéna.
[
33
]
V žltej hmle
— Bratislava 30. X. 1931. Rukopis básne je v
                  zošite RJJ č. 8.
[
34
]
Jamščik, negani lošadej…
— Bratislava 13. VII. 1931. V
                  rukopise RJJ č. 8 má báseň názov Zaviata cesta. V rukopise poradie dvoch
                  posledných veršov je opačné.
[
35
]
Jamščik, negani lošadej
(rus.) — Pohonič, nežeň kone,
                  slová zo známej ruskej romance, zvanej aj Trojka.
[
36
]
Romanca
— španielska epická pieseň hrdinského obsahu, ktorá bývala od romantizmu hojne napodobňovaná. V súdobej ruštine značila romanca pieseň, často zhudobnenú vynikajúcimi hudobníkmi (napr. mnoho romancí zhudobnil Čajkovskij) na slová slávnych básnikov. Tieto ruské romance boli v deväťdesiatych rokoch dobre známe aj medzi slovenskou inteligenciou.
[
37
]
Negani, jamščik
(rus.) — Nežeň, pohonič.
[
38
]
Papacha
(z rus.) — kaukazská vysoká baranica
[
39
]
Bašlik
— šál
[
40
]
… milaja Šuročka…
(rus.) — milá Šuročka (zdrobnelé meno z Alexandry)
[
41
]
Golubčik
(rus.) — holúbok
[
42
]
Na ples
— Bratislava 22. I. 1930. Rukopis básne je v
                  rukopise RJJ č. 7.
[
43
]
Copf
(z nem.) — vrkoč
[
44
]
Apríl
— Bratislava 30. III. 1930. Rukopis básne má názov
                  Krýdla a je v zošite RJJ č. 7. Báseň v rukopise sa na viacerých miestach odlišuje
                  od knižného znenia:
Zas novým šiel chodník slnečníkom
čo rozkvitnuté slivky rozprestrely
sňah sypal kvet. Kvet sypal sňah svoj biely.
Ja veselo som išiel za chodníkom
a prišľapúval jeho mäkkú vlečku.
To apríl starca hral a starec rolu detskú.
Tu zrazu krýdla na chrbte som cítil.
Hor’ skočil a myslel si, že letím.
Ohebnú vetev, plnú bielym kvietím
som vášnivou a prázdnou rukou chytil
padajúc k zemi, so sebou ju tiahol.
Na zemi dychtiac k jej kvieťaťu sa nahol.
Chce nad zemou sa vznášať každá krása.
Chce krásu človek. Myslí, že má krýdla.
Zohnutá vetva z ruky vykĺzla sa
a letiac hore po tvári ma šibla.
I vzlietnu myšlienky. I vzlietnu srdcia.
Len ruky k nebesám, sťa kostry krýdel trčia.

--- KAPITOLA 4 ---

Nalomený konár
Obsah
Poézii
Auto č. p. IV. 500 ČS
Púť
Súcit
Ohne
Humanita
Na ulici
Na silvestra
30. XI. 1930
Nemohúcnosť
Heslá
Pribitý motýľ
Môj život
Poézii
Moriturus te salutat
[
45
]
[
46
]
Umierajúci pozdravuje ťa
s výčitkou trpkou na skrivenej perne,
že hoc sa ľúbia, hoc si slúžia verne,
tie srdcia pánboh tuho nesplieta.
Ja poberám sa na ďalekú púť.
Ty pre ten chodník medzi nami dvoma
už neprichádzaš požehnať ma rtoma
a, jak bývalo, šepnúť: Mojím buď!
Minulé svetlá nepozažíhaj,
že sa už viacej na ne nezahľadím:
vzduch, miesto tvojej drahej hlavy, hladím,
povetriu šepcem: Zbohom sa mi maj!
Tu leto. Vyjdi nové na kvieťa.
Umierajúci pozdravuje ťa.
Auto č. p. IV. 500 ČS
[
47
]
V Gemera horách, v poliach Nitry
[
48
]
hnalo sa niekdy jak zver chytrý
s lesknúcou srsťou, bystrým zrakom,
blýskavalo sa sklom a lakom,
a vbŕdnuc do tmy tichej noci,
reflektormi mu pláli oči.
Na toho, kto šiel proti, rvalo.
Pred sebou všetko doháňalo.
Kto za ním šiel, ho nedohonil.
Len jeden žobrák stále honil,
špinavý prachom, blatom, hlinou
rehotal sa za limuzínou.
To cválal čas a ako všami
roztriasal cestou minútami.
Tak minúty sa na minúty
množili v jeho časnej púti.
Rozrastali sa, i keď mizli.
Či hnalo v nešťastí, či v šťastí,
nebolo lekára, ni masti.
Minúty sťa vši hrýzli, hrýzli.
Hej, bola mladosť, pružnosť, sila,
a tá ho predsa dohonila…
A teraz smutné, zabudnuté
vídavam ho tam v dvora kúte.
Nemocné, choré, bez pomoci.
Oslepli krásne jeho oči.
Vyliezla srsť už jeho lesklá
a spruha svalov dávno treskla.
Odpadúvajú čiastky tela.
Vychladla duša niekdy vrelá.
V posledných sa už bôľoch zvíja
zlomená stará energia.
Nik, nik sa na to nepodíva.
Čo na tom vidieť? Tak to býva.
Že by to auto žitím bolo?
Keď prejdem dvorom naokolo,
naň pozerám. Keď pozriem sto ráz:
v skle rozbitom mi holá lebka
a prepadlá tvár sto ráz šepká:
Hej, hej! Je to tvoj vlastný obraz!
Púť
(Triolety)
[
49
]
[
50
]
Ten plný mesiac pripomína teba,
keď na nebeskú hladím kupolu:
jak bystro dal si zbohom údoliu.
Ten plný mesiac pripomína teba:
ty veľký škriabal si sa k vrcholu,
v buclatej tvári mal si ruže neba.
Ten plný mesiac pripomína teba,
keď na nebeskú hľadím kupolu.
Už hore si v hviezd lúčezárnych strede.
Och, vysokosti osud prekliaty:
svet celý žiari v tvojom objatí.
Už hore si v hviezd lúčezárnych strede,
sťa starec stojíš malý, ustatý.
Už hore si v hviezd lúčezárnych strede.
Och, vysokosti osud prekliaty!
Súcit
[
51
]
Tak teda do srdca ti ľudia kúsli?
Ty pred nimi chceš rozplakať sa azda?
Čo do cigáňa ťa, čo nemá huslí
a ktorému je hlúpou slza každá,
bo pozná perly len, čo rvú sa z mušlí.
Ach, slzy, slzy: klobúčiky dažďa.
Na žltej mláke milión sa klenie.
Milión rúca jedno okamženie.
Nie k moru nes ty srdce svoje choré.
Neprijme tvár a nárek trpiteľky.
Nie svetu ho nes. Svet je ako more
hlboký, príliš široký a veľký.
Choď ku studnici, ku jazeru v hore.
Iď k plytkej rieke. Pozri v potok melký.
Tvoj odrazí žiaľ kvapka bezvýznamná.
Však, načo chodiť aj? Len pozri na mňa.
Ohne
(Rondo)
[
52
]
[
53
]
Hoď do kozuba triesok: oheň drieme.
Mráz praská von a večerný je čas.
Rozplazili sa našou izbou tiene
sťa potmešilé hady kolo nás.
Hoď do kozuba triesok: oheň drieme.
Už vlnia sa ti zlostne na kolene,
strakavé obvijú tvoj biely pás,
žihadlom popichajú ústa nemé.
Hoď do kozuba triesok: oheň drieme.
Neuvidíme to, čo milujeme:
tých našich očí dôverčivý jas.
Hlas zasyčí nám, ako zemeplaz,
a zvíťazia nad nami zmije zeme:
čo hľadali sme, v sebe nenájdeme.
Hoď do kozuba triesok: oheň drieme.
Humanita
Chcel som, aby ma rado malo
päťsto miliónov ľudí
Napoleon I.
[
54
]
Srdcia ako sviece blčia. Ja sŕdc všetkých chcem mať plameň.
Objem vpadá do náručia. Ja chcem objem všetkých ramien.
Hlasy: ako v búrke stráne. Ja chcem všetkých hlasov zvuky.
Tlieskajú jak piesty dlane. Ja chcem potlesk každej ruky.
Myšlienky jak iskry chrlia. Ja chcem polet všetkých myslí.
Ľudia sa jak mravce mrvia. Chcem, by všetci ku mne prišli.
Šije klonia sa do zeme. Ja chcem skloniť každú šiju.
Ako mžiky všetci mrieme. Chcem: nech všetci pre mňa žijú…
Ty sŕdc všetkých chceš mať plameň? Zohrej všetkých srdcom svojím!
Ty chceš objem všetkých ramien? Svojou rukou všetkých objím!
Ty chceš všetkých hlasov zvuky? Odozvi sa všetkým na ne!
Ty chceš potlesk každej ruky? Každej ruky stisni dlane!
Ty chceš polet všetkých myslí? Prives seba vždycky k nemu!
Chceš, by k tebe všetci prišli? Choď ty najprv ku každému!
Ty chceš skloniť každú šiju? Buď ty každým v šiju bitý!
Chceš: nech tebe všetci žijú? Tak ži sám a sám i mri ty!
Na ulici
[
55
]
Noc je mŕtva.
Pochovalo ju už v bielu kryptu nebe.
Zdrapy mrakov domov tiahnu ako kňazi po pohrebe.
Ranné zore — bielorudí miništranti hasia hviezdy.
Nemé, rosou pokrstené decko vstáva.
Už sa brieždi.
Vietor, sluha najvčasnejší, vyzivujúc cesty kľúdi.
Odhrňuje listy stromov, sťa záclony.
Vtáctvo budí.
Sčuchre vrabca.
Lastovičku trhá v hniezde rozospanú.
Škovránka do výšky dvíha, aby spieval hymnu rannú.
Štyri bijú.
Rozknísali sa a vravia: Dobré ráno! srdcia zvonov.
Zaškrípe krok lumpa, ktorý, pískajúc si, ide domov.
Úpust šumí.
A mlyn klepe.
Ďaleký vlak v poliach húka.
Vetva vánkom rozkývaná tenkým prstom v okno ťuká.
Otvárajú viečka okná.
Klepnú dvercia.
Buchne brána.
Na priedomie vyjde baba neumytá, rozčuchraná.
Obzerá sa ako straka.
Vyjde druhá.
Vyjde tretia.
Pozdravia sa.
Priblížia sa.
Pošuškajú.
Poklebetia.
Zaerdží kôň.
Bučí krava.
Slúžka kdesi pieseň nôti.
Na kamennej ceste prvý prázdny vozík zarachotí.
Voly, pokyvujúc hlavou, tiahnu ako oblak v nebi.
Vŕzga jarmo.
Dunčo šteká.
Kočiš kľaje bez potreby.
Pastier trúbi.
Strieľa bičom.
Stádo cengá pod oblokom.
Husi tiahnu gagotajúc s tenkým krkom, pyšným krokom.
Na gaštanoch horia sviečky z kvetov ránom zapálené.
Plamienky sa kĺžu lístím.
Lezú domov na hrebene.
Horia štíty.
Horia steny.
Do domu sa vkĺznu škárou.
Priplazia sa ku posteli.
Ovenčia tvár zlatou žiarou.
Baza vonia.
Tisíc modrých, zvlhlých očí hľadí na to.
Kráľovič spí.
Koruna i dom i posteľ — číre zlato…
Tichá krása:
Krásna tíška!
Hľadám ja tvoj obraz milý…
Na ulicu tisíc bláznov rozzúrených vypustili.
Hľadám tvoj kút opustený.
Hľadám tvoj kút zabudnutý.
Kto je s blázny, ten sa zblázni.
Zbláznili sa všetky kúty.
Čo by malo žiť, je mŕtvo.
Čo by umrieť malo, žije.
Všetko šumí, šuští, šviští, škrípe, hvízda, sipí, vyje.
Čo by malo mlčať, vraví.
Čo by vravieť malo, mlčí.
Všetko dupe, húka, duní, trúbi, búcha, zvoní, hrčí.
Nad hrobom ti staviam pomník.
Modlil by sa trochu dneska.
Ale všetko reve, cengá, klepe, vŕzga, hrká, trieska.
A to všetko pre tých bláznov rozbehaných na ulici,
čo si myslia nafúkane, že sú všetci kráľoviči.
Významne sa každý vrtí, stúpa, lezie, beží, ženie.
Žerie nervy, čo sťa črevá vyhodili na kamenie.
Kopú, hádžu, kotúľajú, ako loptu chlapci malí,
tvoju hlavu, čo ti z krku v nezbedníctve svojom sňali.
Trhajú ti svaly sťa ľan.
Do trlíc ich trieť už hádžu.
Trepú, spradú, utkajú si v tenké handry vzácnu priadzu.
Lúpu kožu.
Kmášu vlasy.
Kradnú zrakom blesk i stíny
na kožené svoje plášte, perly, hodváb, kožušiny.
Lámu kvety líc a očí na okrasu svojich stolov.
Ozdobujú veľké bruchá retiazkami tvojich bôľov.
Mozog paria, pražia, pečú.
Garnírujú špikom celý.
Pijú krv, sťa z bočky, aby stučneli a sčerveneli.
Na srdcia nám búšia päsťou skúmajúci svoje sily,
aby srdcia, ako panák, dovysoka vyskočili.
Na žalúdkoch džezbend hrajú.
Ryčí nôta zverská, hadia.
A umelci, tvoje uši vykrucujúc, struny ladia.
Duše mecú ako kocky.
A pri tomto desnom hraní
presvedčenie z rúk do ruky ide sťa groš ošúchaný.
Sto veží je dookola.
Každá sproste chvíle číta,
že sa čas míňa a počet liet rastie,
že i ja krstím dnes aj pochovávam,
nadšene vítam aj zbohom dávam,
že budem so slzou aj víno liať,
že mi dá minúta, čo mieni vziať,
čo mieni dať, to hneď berie aj spiatky.
Smrť, to je Dvanásta.
Život je Jedno.
Život je so smrťou v minúte vedno.
Minúta — zrkadlo.
Môj život krátky.
Na silvestra
(1930 — 31)
[
56
]
Dvanásta odbíja.
Sme dnes aj vlani.
Drgli sa lakťami dve milé dámy.
Jedna je vo smútku s vrásčitým čelom,
druhá jak ratolesť vo kvete bielom.
Jedna sa dovliekla z tamtoho roku,
druhá už z tohoto v tanečnom kroku.
Krátke dve sekundy: posledná, prvá —
splývajú v objatí za okamžik,
kým úder poslednej hodiny trvá,
kým je tu tma a prasací kvik.
Tak starec umiera. Synček sa rodí.
Dnes bude u nás kar. Dnes budú hody.
Káry a kolíska.
Kropáč. Znak kríža.
Studená jama. Kúrená chyža.
Ľad hrudy. Teplá hruď.
Temnota. Blesk.
Smútočné oznamy. Radosti vresk.
Povraz a povojník.
Voda a prsť.
Umrlý. Nemluvňa.
Pohreb a krst.
Dnes sa aj pomodlím, aj lusknem prstmi.
Napolo vdovec som, napolo krstný.
Žiaľ mi je. Radosť mám, smútok a šťastie,
Rozbíja čas rozdrobený, kým je hlava nerozbitá.
Stopäťdesiat zvonov zuní.
O milosť že kričí k nebu?
Čo zvon — úder na klin v rakvu.
Čo zvon — kvíľba ku pohrebu…
Kráľovičia!
Neústupní, velehlasní, mocní, hrdí!
Čo kričíte?
V život i v smrť tymian benzínom vám smrdí.
Okiadzať vás?
Vychvaľovať?
Skutkom ľúbiť?
Slovom láskať?
Kráľovič sa hnevá.
Všetkých kráľovičov chcel by spráskať.
Do nemoty chcel by spráskať.
30. XI. 1930
[
57
]
Tri razy vzdychla si:
trom synom zbohom dala,
jak toľko, toľko ráz, keď v svet ich vystrájala.
A oni ľahko šli.
Bol vitaj v návrate
a lákal, tešil ich svet neznámy a cudzí.
Smiech oni, ona plač vždy mala naporúdzi.
A teraz v črievičkách, odetá v zamate,
pod čiernym čepčekom sčesané biele vlasy,
tichučko odišla:
tri razy zavzdychla si.
A ani dvermi nie.
Jej okno otvorili.
Ním nesie kufríček svoj malý, starobylý,
čo otvárala vždy a neotvorí viac,
keď dieťa vo svete samotné zaplakalo,
keď šťastia nebude, keď lásky bude málo,
strieť slzy šatôčkou a učičíkať plač,
riecť slovko potechy a lásky úprimnie.
Tichučko odišla a ani dvermi nie.
A z piecky studenej v tvár mŕtvej blinká sviečka.
Nad zbohom posledným, ľa, teraz plačú decká:
Vítania nebude.
Niet matky, detstva niet.
Niet matky, tepla niet.
Niet matky, nieto lásky.
Na líca žijúcich prelietli z mŕtvej vrásky
a úsmev žijúcich sa vrátil k mŕtvej späť.
Rozlúčka večitá.
Sa trasú srdcia v nej,
jak malé srdce svetielka z tej piecky studenej.
Nemohúcnosť
[
58
]
Je svetlo, je i tma, je súmrak, svit,
noc, deň… To všetko zhora padá.
Vysoko človek vždycky chcel by byť,
a preto nahor sa mu žiada.
Myšlienka jeho neraz hore vzlietla,
rakety svetlo prsklo v nej,
no nepridala nikdy svetla
rozkošnej klenbe nebeskej.
Dovysoka sám človek povznesie sa,
že stratí svoju zem,
no nevrhne on nikdy na nebesá
tú svoju hlúpu tieň.
Je človek svetlom, je aj tmou.
So svetlom ide v tmavé kráže…
Lampôčku svoju nesie nad zemou
a na zem svoju tôňu hádže.
Heslá
[
59
]
Tak teda, ako heslá kážu, žiť
a biť sa za ne vždycky do krvava?
Sú vrabce heslá — cháska preletavá,
čo bojacne sa po stromoch chce kryť.
Meč papierový, papierový štít
a papierový človek s nimi máva.
Nač’ chrabrý postoj, skrvavený krst,
či k žitiu vedie a či vedie k hrobu?
Tu treba omrviniek nabrať v hrsť
a rozsypať ich pred tú vrabčiu zlobu:
štít s mečom premožený padne v prsť,
zo stromov zlietnu vrabce — heslá zobú.
Pribitý motýľ
[
60
]
Len odhaľ čierny plášť.
Či vidíš?
Lásky lož
mstou zlostnou krvave, sťa čerstvá rana, blčí.
Len odhaľ červený plášť.
Iste kryje nôž
a sluhu verného ti čierna zrada krčí.
Len odhaľ taláre.
Pod nimi páry rúk
tak ako na päsť dlaň, ti pravdu v krivdu menia.
V tej krčme svetovej sa iba ľudský tuk
čapuje, ako lieh, a ním sa ústa penia.
Len odhaľ vo frázach krídlatých rečníka.
Túženie bublá v nich si načrieť z tvojej misy.
Banknóta z papiera mu miesto jazyka
z nadchnutej papule a krásnej reči visí…
Zbojníkov v horách niet.
Tí zišli do miest z hôr.
Tam strážia v palácoch i námestia i cesty.
Kdekto tak rád by bol v ich tučných radoch skôr
a za to hodil by posledný zlatník česti.
Čo inšie?
Bez boha je krúžiaca ťa zver.
Má miesto mäkkého hodvábu drapy v duši.
Bráň pazúrami sa a pazúrami ber!
Nevymodlíš si nič, nuž hurtom požaduj si!
Čo ruka v svete je, je každá srditá.
Zachytí motýle — najkrajšie srdca slová…
Lesknúcim špendlíkom na kôru pribitá
v úzkostiach trepoce sa duša básnikova…
Môj život
Môj život — kupec lichý.
Nadobro ohluchol.
Chcem šťastie? Dáva vzdychy.
Chcem radosť? Dáva bôľ.
Ja volám na neho:
„V ples chce mi duša-dcéra,
nech rífom biele merá.“
On meria z čierneho.
Ja dávam rukou znaky:
„Iskier a farbiva!“
Jak jazierka ľad, zraky
mi beľmom zošíva.
Chcel by ho poprosiť:
„Viac nite žiada sa mi.“
On odstrihol by niť
svojimi nožnicami.
Som celý mrzutý,
že smejú sa mi v líce
neverné minúty,
kupcove pomocnice.
Čo s takým kupčiskom?
Tu pre mňa nič viac neni.
Z obchodu ticho von
ja idem pokorený.
[
45
]
Poézii
— Vesprém 30. V. 1915. Rukopis básne je v zošite
                  RJJ č. 6 pod názvom „S Bohom“ a podtitulom „žene pred odchodom na bojište“. V
                  rukopise siedmy a ôsmy verš znie takto:
už neprišla si požehnať ma rtoma
a hlavu složiť na hynúcu hruď.
[
46
]
Moriturus te salutat
(lat.) — Na smrť idúci ťa pozdravuje.
                  Toto heslo si básnik prispôsobil podľa údajného pozdravu, ktorým pozdravovali
                  rímski gladiátori cisára v cirku: Ave, Caesar; Morituri te salutant! (Buď
                  pozdravený, Caesar, na smrť idúci sa ti klaňajú.)
[
47
]
Auto Č. P. IV. 500 ČS
— Bratislava 20. VI. 1929. Rukopis
                  básne je v zošite RJJ č. 7. Siedmy verš v rukopise znie takto:
Kto proti išiel, komu rvalo
[
48
]
V Gemera horách, v poliach Nitry…
— Jesenský bol županom najprv tzv. malej župy Gemerskej, neskôr veľžupy Nitrianskej.
[
49
]
Púť
— Bratislava 19. I. 1930. Rukopis básne je v zošite
                  RJJ č. 7. V rukopise sú v porovnaní s knižným znením tieto odchýlky:
verše 2 — 5:
za jasnej noci v nebies kupole:
Jak preskočil si vŕšky, údolia.
Ten plný mesiac pripomína teba:
keď o vysokom snil si vrchole,
verš 8:
na jasnej noci v nebies kupole
[
50
]
Triolet
— názov francúzskej strofy z 8 — 12 veršov, z
                  ktorých prvé dva vyslovujú hlavnú myšlienku a na konci sa opakujú. Prvý verš sa
                  obyčajne opakuje aj prostred slohy, takže názov je odvodený z počtu opakovaní.
                  Rýmový vzorec je zvyčajne a b a a b a b.
[
51
]
Súcit
— Bratislava 14. I. 1930. Rukopis básne je v zošite
                  so signatúrou RJJ č. 7 pod názvom Sústrasť a s mottom „Svet veľký tys’ malá…“ V
                  rukopise existuje variant básne, ktorý znie takto:
Pre tvoje struny
svet ten nemá huslí.
Pre tvoje husle
struny mal by azda?
Nekvíľ, keď ľudia
do srdca ti kúsli:
v tom kúte oka
tvojho slza každá
nebude perlou
v rodnej svojej mušli,
len malicherným
klobúčikom dažďa
na žltej mláke,
čo sa na mžik klenie
a klenba rúca
druhé okamženie.
Nekvíľ! Čo nebies
moru srdce choré?
To šplechne vlnou
v lícach trpiteľky.
Nenes ho svetu:
svet je ako more,
hlboký príliš
široký a veľký.
K studnici choď ty,
ku jazeru v hore,
ku plytkej rieke
pozri v potok melký:
Odrazí tvoj žiaľ
kvapka bezvýznamná.
Lež načo chodiť?
Pozri ty len na mňa!
[
52
]
Ohne
— Bratislava 23. I. 1930. Rukopis básne je v zošite
                  RJJ č. 7.
[
53
]
Rondo
— v poézii je to slohový útvar francúzskeho pôvodu o
                  12, 14 alebo 15 veršoch, osem až desaťslabičných, ktorý má dva rýmy, dané prvými
                  dvoma veršami. Počiatočné slová prvého verša sa opakujú na konci 2. a 3. slohy ako
                  refrén. — Rondo je aj útvar hudobný.
[
54
]
Humanita
— Bratislava 30. I. 1930. Rukopis básne je v
                  zošite RJJ č. 7.
[
55
]
Na ulici
— Bratislava 11. V. 1930. Rukopis básne je v
                  zošite RJJ č. 7 pod názvom Ulica.
[
56
]
Na Silvestra
— Bratislava 6. I. 1931. Rukopis básne je v
                  zošite RJJ č. 7 s názvom Silvestrovská noc. Medzi rukopisom a knižným znením básne
                  sú tieto odchýlky:
verše 9 — 13:
kým úder poslednej hodiny trvá,
kým je tu tma a je prasací kvik
splývajú v objatí za okamžik.
Zomiera starina.
Nové sa rodí.
Dnes bude u nás kar
dnes budú hody.
[
57
]
30. XI. 1930
— Bratislava 10. I. 1931. Rukopis básne je v
                  zošite RJJ č. 7. Namiesto posledných troch veršov sú v rukopise tieto
                  prečiarknuté:
Len duša chybuje
len duše nieto v nej
jak tepla v srdci svetielka na piecke studenej.
[
58
]
Nemohúcnosť
— Bratislava 15. XI. 1931. Rukopis básne je v
                  zošite RJJ č. 8 a má toto motto: „Vylietli do stratosféry…“ Text prevzal Jesenský
                  z novín. Rukopis sa na viacerých miestach odlišuje od knižného znenia. Prvé dve
                  slohy v rukopise znejú takto:
Je svetlo,
je i tma,
je súmrak,
svit.
To všetko zhora padá, shora na zem padá.
Pri prameňoch ich človek chcel by byť
a preto nahor sa mu žiada.
Myšlienka jeho do vysoka vylieta
rakety svetlo prsklo v nej,
no nepridala nikdy svetla,
rozkošnej klenbe nebeskej.
[
59
]
Heslá
— Bratislava 20. IV. 1930. Rukopis básne je v zošite
                  RJJ č. 7.
[
60
]
Pribitý motýľ
— Bratislava 8. X. 1931. Rukopis básne je v
                  zošite RJJ č. 7. V rukopise sú tieto odchýlky:
verše 3 — 4:
má v jednej vázke vzdychy
a v druhej vázke bôľ.
Prvé dva verše v druhej slohe majú v rukopise opačné poradie. Podobná zmena je
                  aj pri posledných dvoch veršoch básne. Štvrtá sloha má v rukopise takéto znenie:
„Viac nite žiada sa mi.“
Chcel by ho poprosiť
svojimi nožnicami.
On odstrihol by niť.