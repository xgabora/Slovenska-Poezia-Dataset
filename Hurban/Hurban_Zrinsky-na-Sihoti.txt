--- KAPITOLA 1 ---

I. Pri západe
Už len zapadni, ty slnco, za horu!
Darmo milostným na mňa okom hľadíš,
darmo vežičky zlátiš na obzoru,
ach! marným bleskom darmo blen mi sladíš!
Len si zapadni, nenatískaj sa mi,
nezvábia laňku plače krokodíla;
zradnes’ hralo sa neraz s nádejami,
čo moja duša pri tebe zrodila!
Zapadni, slnco, po nádeji stratách,
mne slnce iné v oblakoch vychodí,
čo sem sa tiahnu v Solimana
[
1
]
čatách —
to v mojej krvi k sláve sa prebrodí.
A to mi aj má svietiť bez západu,
na ňom sa budú potomci zohrievať,
historik, junák, básnik, muž úradu,
jednako v jeho má blesku okrievať.
Veď ja viem, kto to na vlasť sa zastrája,
znám opachu tú, znám dravca východu,
i sám som meral u Tisy, Dunaja
meč s ním i čúvam novom pochodu!
Dobyl Temešvár
[
2
]
a Pätikostolov,
[
3
]
zarúcal valy a zváľal Ostrihom,
[
4
]
Belehrad,
[
5
]
perlu kresťanských prestolov,
chvostom konským zhyzdil okamihom!
Cieli na Viedeň a v torbe má Paríž,
i cirkev svätá mu je už pod koňom,
i symbol viery bohočloveka — kríž,
pod alkorána
[
6
]
má zblednúť zákonom!
A do pásma tých plánov si vosnoval
dravec východu ešte i Zápoľu,
[
7
]
aby s kresťanskou krvou si budoval
panstvo háremov a ľudu nevoľu!
Biedny Jan Žigmond!
[
8
]
turských bašov
[
9
]
lovec,
po horách našich Osmanom
[
10
]
poľuješ,
pýšiac sa menom, že si Zápoľovec,
meno kopova
[
11
]
Turkov zasluhuješ!
Aby si pánom stal sa Sedmihradov
[
12
]
a ľud vycical ako pijavica,
ta zadals’ dušu neslýchanou zradou,
paholok bašov, polopoturica.
[
13
]
Neprenikla ťa láska boha večná,
ani hlas vlasti polopoturčenej,
ani budúcnosť národov konečná,
ani stonanie Európy učenej.
Darmo zomieral tebe boh na kríži
a smrťou vlastnou otvára ti nebe,
tebe je Kristus i vlasť ovca v stríži,
zisk, vládybažnosť dušu tvoju strebe.
Pekné kresťanstvo! V ďalekých storočiach
na zapľuvanie bude len potomkom!
Soliman veľkým bude sluť v mešitách,
pidimužíckym ono len holomkom!
Tak, hľa, tá dravá sa šelma východu
mocou, ľsťou, zradou na nás vyzbrojila,
aby nám vieru, dŕžavu, slobodu
na odrobiny márne rozdrvila!
A pán môj, kráľ Max,
[
14
]
Turka pažravosti
podhodil túto hŕstku ku zábave,
hŕstku junákov, korisť malú dosti —
ale, zdá sa mi, podobnú otrave!
Pätnásť sto mužov sic na Solimana
a hniezdo toto proti delám jeho,
nezdá sa múdrym byť inšie, než rana
smrteľná v tele kráľovstva padlého!
Možná! No boh má ešte i tajnosti,
ktoré hriešnemu človeku nezjavil:
neraz On už pád v chatrnej kreposti
a v hŕstke hrdín tyranom pripravil!
V bohu je skrytá i moja sudbina,
v dôvere v Neho i sudba dŕžavy,
Šubičov
[
15
]
naňho spolieha rodina,
i jeho verní spoločníci slávy!
Chorváti moji, statní vojvodovia,
súdelné deti osudného boja,
kdeže si toľko vaše srdcia hovia,
kým v mojom toľké myšlienky sa roja?
Kde kosec Turkov, jarý Praputovič,
kade sa tára Drak, Bosniak, Potocký?
Sokoli moji, Potoš, Ochárovič,
Juranič — bez vás pustý hrad Sihotský!
[
16
]
Niet ich! Dobre, veď dosť nám času zbude
spolu byť na tom skalnatom ostrove,
na ktorý našich sotvy viac pribude,
kde hostia budú bomby Osmanove.
Zapadni, slnce, bez môjho súcitu,
jako bez tvojho moje zvädli kvety,
na krásu rána, večera dvojitú
nedbám, keď vražda s poludním doletí!
Obeť jednoho, osoh miliónov,
rana jednoho, celých dŕžav sláva,
smrť bohatierska, hrob je Solimanov!
Z pádu Sihote vlasť vnove povstáva.
To, hľa, môj počet, som so svetom hotový,
nezbýva mi nič, iba budúci vek
a v ňomže položí veniec vavrínový
na tieto skaly slaviansky potomek.
Nuž dobýjaj sa Soliman do hradu,
ktorý junácka Chorváta hruď chráni,
však ho nemáš mať, kým jeden muž v radu
a jeden tlie lunt
[
17
]
v sihotskej prachárni.
Driev ty sa skrútiš do prachu ako had
a zhynieš v tôňach čiernych bášt sihotských,
než Šubičových ustúpi hrdín rad,
než zlomíš myseľ hrdinov chorvátskych!
[
1
]
Soliman
— Sulejman (Süleyman) II., turecký sultán v r. 1520 — 1566. Za jeho vlády dosiahlo Turecko najväčší mocenský rozmach. Upevnil tureckú nadvládu na Balkáne a prenikol do strednej Európy (bitka pri Moháči r. 1526, obliehanie Viedne r. 1529, dobytie Budína r. 1541 a i.).
[
2
]
Temešvár
— mesto v rumunskom Banáte
[
3
]
Pätikostolie
— dnes Pécs, mesto v juhozápadnom Maďarsku
[
4
]
Ostrihom
— najstaršie mesto v uhorských dejinách. Od roku 1708 bolo slobodným kráľovským mestom a od roku 1750 ho dostali do daru arcibiskupi, ktorí tu od r. 1279 korunovali uhorských kráľov.
[
5
]
Belehrad
— srb. Beograd, v stredoveku pevnosť, r. 1521 obsadený Turkami; kľúčová pevnosť na juhu
[
6
]
alkorán
— korán, základná náboženská kniha moslimov
[
7
]
Zápoľa
— Ján Zápoľský (1487 — 1540), sedmohradský vojvodca, od r. 1526 uhorský kráľ súčasne s Ferdinandom I., bol pod „ochranou“ Turkov
[
8
]
Ján Žigmond
— syn Jána Zápoľského. Keď r. 1540 J. Zápoľský zomrel, vystúpil sultán ako ochranca jeho rodiny. Žigmund sa stal sedmohradským kniežaťom a vazalom Turkov.
[
9
]
baša
— paša, pôvodne titul vojenských veliteľov, neskôr aj iných hodnostárov v Osmanskej ríši
[
10
]
Osmani
— Turci, podľa Osmana I., zakladateľa tureckej ríše
[
11
]
kopov
— druh poľovného psa; prenes. špehúň, vyzvedač, konfident
[
12
]
Sedmihrady
— Sedmohradsko (Transylvánia, rum. Ardealu), historické územie v severozápadnom Rumunsku. V prvej polovici 16. stor. za bojov o uhorský trón medzi Ferdinandom I. a Jánom Zápoľským, ktoré sprevádzal turecký vpád, Sedmohradsko sa stalo samostatným kniežatstvom pod tureckým protektorátom.
[
13
]
polopoturica
— poturica, poturčenec; prenes. každý, kto sa odcudzil vlastnému národu
[
14
]
kráľ Max
— Maximilián II. Habsburský (1527 — 1576), cisár rímsky, kráľ nemecký, český a uhorský (od r. 1564). O osudy Uhorska sa veľmi nezaujímal, nepodnikal opatrenia na organizovanie boja proti Turkom.
[
15
]
Šubič
— Mikuláš Šubič Zrínsky (1508 — 1566), príslušník starého feudálneho chorvátskeho rodu, chorvátsky bán a hrdinský bojovník proti Turkom, od r. 1561 kapitán hradu Sigoť
[
16
]
Sihotský hrad
— Sigoť (maď. Szigetvár), známa protiturecká pevnosť juhozápadne od Pécsu, ktorú r. 1566 proti Solimanovi II. hrdinsky bránil Mikuláš Šubič a jeho hradná posádka
[
17
]
lunt
— lunta, zápalná šnúra, knôt

--- KAPITOLA 2 ---

II. Spev hrdinov
V skalnom hniezde na Sihoti
v kútoch ležia šable, hroty,
čaše v rukách sa blýskajú,
bohatieri si výskajú:
Devätnásť ráz Turčína
zahnal Šubič hrdina.
Na česť boha, Otca, Syna
i Ducha, tiež Hospodina
nech tá čaša kolom chodí,
a nás milosť božia vodí!
Devätnásť ráz Turčína
zahnal Šubič hrdina.
Na česť vojvodu Zrínskeho
nalejte moslavinského,
nech jak ono, tak sa v hrudi
po ňom ziskrí, myseľ zbudí!
Devätnásť ráz Turčína
zahnal Šubič hrdina.
Na česť Césaru bielemu
prizrime sa k záhrebskému,
nech tak sladne vernosť naša,
ako táto vína čaša!
Devätnásť ráz Turčína
zahnal Šubič hrdina.
Na česť rodu chorvátskeho
nalejte karlovického,
[
18
]
nech sa Sihoť, hrad zatrasie
na ten spev chorvátskej chase:
A nech Turčín očuje,
Ako Zrínsky hoduje!
A na česť tých padlých v boji
Sihoť nech sa znovu zbrojí,
šable, hráty, pušky, delá
do práce sa, Osman strieľa.
Dvadsiaty raz požehnaj
Hospodin a slávu daj.
[
18
]
moslavinské, záhrebské, karlovické
— druhy vín

--- KAPITOLA 3 ---

III. Soliman
Pod Sihoťou na pažiti
Solimanov stan rozbitý,
blíž sultána stan vezírov,
a v ňom rada tých barbírov,
čo zimnicu žlčovú
liečili sultánovu.
— Vravte, čo je bieda pána
veľkého Suleimana? —
Tak porúča a barbírov
ostro káľa zrak vezírov.
— Strašnou smrťou padne ten,
kto zlyhá bár slovom len. —
— Veľkýs’ Alah! a Suleiman
prorokov meč a sveta pán!
Devätnásť ráz liekov sila
nemoc strašnú prelomila.
Neverím dvadsiaty raz
by zahnal sa smrti mráz.
Po každé, čo padli naši
pri tomto biednom salaši,
sultán najprv v bes upádal,
potom s sebou sám sa hádal,
potom bil nás palicou,
potom omdlel zimnicou.
Čo len bolo v našej moci
robili sme vo dne, v noci,
čím diaľ ale rednú naši
a Šubič už v snách ho straší,
tým hroznejšie stoná Pán
a skrúca sa Suleiman.
Náš veliký meč prorokov
mohol by žiť desať rokov! —
No sihoťská jedna rana
ešte — a niet viac sultána!
Sihoť zváľať, džaurov
[
19
]
zbiť,
musíš — má-li sultán žiť! —
Tak hovoril barbír prvý,
v tom tábor sa razom zmrví.
— Chorvát, Chorvát, Šubičári! —
revú kolom janičiari.
[
20
]
Barbierov
[
21
]
volá sultán
a vezír naháva stan. —
Pod Sihoťou na pažiti
janičiari sú pobití,
Osmani i poturice
nemusia viac holiť štice!
Zrínsky Šubič Nikola
oholil ich dohola.
A Soliman vospust hľadí,
so sebou sa zase vadí,
zasa palicou barbírov
bije a kľaje vezírov.
Hrozné slová na Krista
púšťa huba nečistá.
Tvár plameňom strašne horí,
metá sebou po šiatori,
vozvýš spína sa, v zem vrhá,
turban hádže, šatstvo trhá,
reve, sipí a škrečí
a otrokom zlorečí.
— Zhyňte, biedni otrokovia,
barbíri i vezírovia!
Vy znali len život pánov
a nie hniezdo psov Slovanov,
Šubičových rozdrobiť,
a Štambulu
[
22
]
podrobiť.
Stíchne a v stĺp oči zvráti,
žlč mu skypí, dych sa skráti,
päsť zaťatá, brada zvislá —
šiator smradí, para skyslá. —
A niet viac Suleimana
Európy Tyrana.
No vezír šelma vie, čo je Suleiman
čatám osmanským; vraždu i lož zmyslí
a rozkaz vydá, že už sám veľký pán
v boj vyšiel, aby všetky vojská vyšli.
A tábor Turkov, čo ešte ostali
po ranách morných šubičovských mečov,
vezíri k boju novému zobrali,
hroznou sihotským hroziac baštám sečou.
[
19
]
džauri
— turecká prezývka kresťanov
[
20
]
janičiari
— nové vojsko, ktoré postavil sultán Urchan (1326 — 1359) z pešiakov; do 14. stor. tvorili tureckú armádu predovšetkým jazdecké oddiely. Janičiari vynikali fanatizmom, ktorý ich udatnosť stupňoval do krajnosti. Janičiarske oddiely tvorili najmä poturčenci z obsadených krajín.
[
21
]
barbier
— (nem.) holič; tu v širšom význame ako človek zaoberajúci sa liečením
[
22
]
Štambul
— Istanbul, starobylé mesto pri Bosporskom prieplave, nové hlavné mesto Rímskej ríše (vybudované v r. 324 — 330 Konštantínom I.). Roku 1204 ho dobyli križiaci, r. 1453 Turci, odvtedy je hlavným mestom Turecka.

--- KAPITOLA 4 ---

IV. Vojvoda sčítal a Boh vieru zvážil
Vprostred Sihote — najvyššie to miesto,
ktoré v útokoch nepadlo Osmanov —
sčituje svojich, sedemnásť i dvesto
Nikola Šubič, bohatier Slovanov.
Z poldruha tisíc pravíc bohatierskych
vo dvadsaťkrátnom udatnom výpadu
zostala hŕstka tých postáv rytierskych!
A Sihoť skláňa múry svoje k pádu.
Už sa pod vlastnou všetko ťarchou trase,
zosýpajú sa hradby dostrieľané,
Zrínsky i v ducha i rúcha okrase
sivého jašiac koňa v čelo stane.
— Toľko nás! — vraví. — Dosť to znať hrdinom
koľkí tam dolu, to je vec Osmanov,
my tu, aby sme dali príklad synom,
že Turek nemá podrobiť Slovanov.
A keď sa kedy stane, že podrobí,
aby si národ spravil porekadlo,
že padli len tí do turskej poroby,
ktorí sihotské stratili zrkadlo.
Sedemnásti tu budete zamknutí
čakať osudnú posvätenia chvíľu,
kým dvesto bratov z hradu sa vyrúti
a bude so mnou na turskú biť silu.
Či zvíťazíme? Žiaden sa nepýtaj,
lež čakaj praskot tam sihotskej brány,
a vtedy žravý lunt každý pochytaj —
jeden pri delách — posledný v prachárni.
Ja sa nevrátim, naposledy ženu
objal som, drahú zľúbal si dcéru,
junáci ešte v Jezukrista menu
prisahajte mi na kresťanskú vieru.
— Na vieru v Krista my ti prisaháme —
a boh nech tak nám pomáha pri smrti —
že si spasenia duší nezadáme,
nech sa kolečko, ako chce zavrtí.
Zástave našej a kráľovi verní,
chorvátskeho česť mena zachováme,
nepriateľ Krista, Osman-li mizerný,
zhyň, my mu žiaden živý sa nedáme! —
I sedemnásti junáci s luntami
z prísahy vernej nechcú sa vynahať,
— Turkom do pekla že luntov iskrami,
sebe do neba verne chcú pomáhať! —
Sčítaná hŕstka! zvážená je viera!
Zviera sa dolu Osman divou búrkou;
no v Sihoti boh žehná bohatiera,
čo stotisícov nezľakol sa Turkov.
Zvieranie mora turského táboru
už zdvihuje sa až ku bráne stredu,
päťdesiattisíc a zvyšky zo zboru
zlých janičiarov sypú sa dopredu.
Závory padnú, strašne zvrždí brána
železná, ktorou Sihoť bol zavrený,
zrúkne deliska ohromného rana
a rad tisícich Turkov je zvalený.
Sťa anjel zhubca vyrúti sa Zrínsky,
sťa rozdráždené levy za ním tých dvesto.
Úžas a zmätok napáda turčínsky
tábor, Osman-li uteká za mesto!
Orlove pero na čiapke Nikoly
ešte sa húpe ponad turbanami,
ešte sú v boji sihotskí sokoli
pod očadenými mesta zvalinami.
Váľajú rady zmatených zbrojnošov,
lakeť u lakťa a koník u koňa.
— Sultán v Sihoti, — zas znie hlas dervišov
[
23
]
rozpaľujúcich lžou Turka do ohňa!
Hukot sťa pekla rozčmýrenej luzy
zaduní, konstvo, janičiari i pechúr,
[
24
]
znovu sa dvíha v rad a v nové hrúzy
až Európy padol — posledný múr.
— Sultán v Sihoti, — revú janičiari
a spriama k hradu derú sa zástupy:
— Alah veľký! a prečo nežiari
polmesiac z tejto sultána chalupy?! —
No vnísť do brán sám janičiar sa bojí,
a stoja chvíľu rady ohromené,
až sa ich nová hromada narojí
a tisíce sa vrútia posmelené.
Sedemnásť luntov zrobí tu povinnosť —
a na Sihoti Osman-li zomiera;
no ešte jeden luntík nevytlel dosť,
ten v ruke útlej čaká bohatiera.
Zbitých sedemnásť leží bohatierov
pri delách službu poslednú konavších,
draho kúpený pokoj ten rytierov
turských privábi do palôt sihotských.
Vezíri idú i všetci bašovia,
vidieť hrdinstva podivné zázraky,
polmesiac z veže vystrčia sluhovia,
Solimanove nevidia ho zraky.
Vidia ho ale štyri oči čierne,
čo s luntom dolu v prachárni čakali,
žena a dcéra, Šubičovky verné,
spolu do prachu lunt žhavý strkali.
Posledné skaly a bašty sihotské
s tureckou zberbou skon posledný vzali;
s vypľaštenými okály turecké
ostatky túto správu očúvali:
— Niet a nebolo veľpána Osmanov
v Sihoti, leží on mŕtvy v tábori; —
a zvyšky biedne z stotisíc turbanov
stŕhajú svoje na zlomkrk šiatory!!
[
23
]
derviš
— moslimský žobravý mních alebo pustovník
[
24
]
pechúr
— pešiak, pechota