--- KAPITOLA 1 ---

Na 60-ročné jubileum A. K.
[
1
]
[
2
]
[
3
]
U K…šov skáču žrebce —
šelma, kto dnes spievať nechce!
Ej, hej! — no, jak? do paroma!
keď mi Múzy nieto doma.
Odišla mi včera zrána
podívať sa, vraj, z Balkána —
čo za osud sa tam pradie,
či už svieti kríž v Carhrade?
Čo tu? Bože premilený!
či už v svete nič bez ženy?!
„Dievča! kde si? do sta hromov!
Piesne treba! — ber sa domov!“
volám za ňou telefónom —
„Po drôte mi stúpaj honom!
A nejastri sprava, zleva
na Gurku, na Skobeleva,
bo tí majú mrcha oči,
s dievčaťom sa svet hneď točí.“
Tu mi Ona telefoní:
„Nemáš drôtov ani koní!“
Čo tu, reku, poslať Peja,
čo nosieva na Mateja?
Ale kým ten s ňou docuhá,
zatiaľ bude slávnosť druhá!
Vtom sa ozve z telefóna,
čujme, čo to spieva Ona:
Na vrch hole sniežik svitá
a v údolí ruža skvitá!
Ach, Bože! jak krásno je to,
hore zima, dolu leto!
Na Balkáne piesne hudú:
boli časy, ešte budú!
Od Adrie vietor veje,
od Carhradu hurá! zneje:
na Sofii kríž sa skveje! —
Slávne časy, slávne deje;
šťastný človek ten vo dvoje,
čo v nich slávi deje svoje!“ —
A tu že čo? Nuž hľa, tieže obrazy nezvadlé
svieťa ako maľovidlá v čarovnom zrkadle.
I tu, ako v Carihrade slávne hurá! zneje,
na našom sa Hrdinovi šiesty krížik skveje,
i tu, ako na Balkáne — páč v tej Jeho tvári —
jasná sa tu zima s letom teplým milo pári:
na temeni sniežik svitá a na líci ruža skvitá!
Hojže, Bože! poprajže Mu, popraj, Bože milý,
ku krížom tým nové kríže, no i nové sily!
Nech uvidí, keď raz i tu jedným pekným ránom
zavíta k nám slobodienka ako nad Balkánom,
keď sa i tu zbité právo víťazstva dobije:
pravda od dvier pôjde za stôl — krivda do Ázie!
11/2 1878
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
Adama Kardoša. Banská Bystrica 11. II. 1878. Orol IX, 1878, Str. 42, 28. februára s
          názvom Adamovi K. ku dňu jeho slávnostného 60-ročného jubilea. Tu v Orle tieto poznámky
          redakcie: na Peja — „Jubilantov poetický koník“; na Bottovu šifru B — „Meno monografické.
          — Slávnosť táto jubilárna, odbývaná dňa 12/2 1878, bola z národného stanoviska smutná i
          veselá. Bojovníci naši duševní šedivejú; — no, chvála Bohu, že jich činy má kto sláviť a
          jich i v skutku slávi“. Báseň vpísaná do rukop. Sobr. spevy 1873 (zošit obsahuje, pravda,
          i neskoršie básne, až do nového zošitu 1879): „11/2 1878. K slávnosti 60 jubileum A. K.“ a
          v rukop. Sobr. spevov 1879 ako v Spevoch.
[
3
]
Na 60-ročné jubileum A. K. — 11. II. 1878 oslávil šesťdesiate narodeniny národný
          pracovník Adam Kardoš v Banskej Bystrici. Botto sa s ním často stýkal a spriatelili sa.
          Vtipne spojil úspešnú oslobodzovaciu vojnu proti Turkom na Balkáne s touto
        udalosťou.