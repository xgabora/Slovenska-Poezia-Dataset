--- KAPITOLA 1 ---

Spievať?
[
1
]
[
2
]
Spievať?! Čo ti to, bratku, napadlo?
Kde máj? Kdeže mesiačka spln?
Kdeže jazierka tiché zrkadlo,
kde labuťou plynúci čln?
Spievať?! A ktože dáva znamenie?
Kde blesk zbroje, šum prápora?
Kdeže tajomné krvi vlnenie
na vresk trúby v zhon tábora?
Spievať?! Zlatklasné kdeže okolie?
Hmly poľom snujú sa len;
svety objala tma, noc nevole —
a či svitne zora na deň?
Spievať, myšlienka kde už okutá,
srdce skrehlé viac nebije,
duša, jak v zime tá zem, zmrznutá,
ani vo sne už nežije?!
Spievať?! A k čomu zdvihneš si zraky
z týchto trudných, z tých ťažkých dôb?
K nebu? Tam nie svit, tma tam a mraky,
a zem, tá už hlboký hrob!
Spievať?! Oj, bol by hlas to zúfalý!
Kto živý, zaň zmŕtvel by len:
mŕtvi z hrobov by desne povstali,
hlas ten nezvonil by na deň!
Lež čuj! svit pravdy v duši zasvieti,
čiernu noc čo na deň mení.
Viera — tá v srdci ohňom roznieti
svet nádejí oživený.
Z duše padajú putá nevole,
dúhové si nájde mosty,
zájde budúcich časov na pole
jasavé tam vítať skvosty.
Oj, tam-tam razom všetko omladlo,
tam máj, tam mesiačka jest spln;
oj, tam jazierka tiché zrkadlo,
tam labuťou plynúci čln.
Tam zazorilo sväté znamenie;
tam blesk zbroje, šum prápora;
tam i tajomné krvi vlnenie
na vresk trúby v zhon tábora.
Tábor víťazí! V šírom okolí
zlatoklasom pole skvitlo;
svet tu voľnosti, v dobrej ľud vôli,
zorou na deň jasno svitlo.
Jak tu nespievať? Prúdis’ myšlienka;
srdce mladne, cíti, bije;
duša — tá letov voľných milenka —
nesies’ v svetov harmónie.
Spievaj! Pozdvihni jasné si zraky,
voľnosti vidz — vidz krás doby;
nebo vyviedlo z mraku zázraky,
jarným kvetom zem sa zdobí.
Spievaj! Na milý hlas ten vzkriesenia
zmizne razom zmŕtvelých sen;
mŕtvi — ichž splnís’ slovo veštenia —
vstanú slávy zrieť nový deň.
Bo raz od Boha slnce vyprosí
viera živá čistých duší;
slnce zahreje, dáždik porosí
svet, putá Moreny skruší.
[
1
]
Poznámka Zlatého fondu: Báseň sa v Súbornom diele nachádza v časti Z pozostalosti
          básnikovej.
[
2
]
Našli sme koncept i Dobšinského odpis. V porovnaní s textom, odtlačeným v Slov.
          pohľadoch III, 1883, str. 456 — 7, rozhodli sme sa odtlačiť text zo Slov. pohľadov.
          Koncept je neprehľadný, predpokladáme, že Dobšinský mal aj inú predlohu — vypracovanejšiu.
          V Slov. pohľadoch uvádza Dobšinský túto báseň takto: „Umĺkal slávik, keď mu víchre zeleň
          hájov spustošili, toto badajúc, nebodaj priatelia ponúkali ho k spevom. Ponúkanie jejich
          pokladám za pohnútku k básni, ktorou rad tých začínam, v nichž zrkadlia sa city mysli
          básnika z tých časov národa trudných.“ (456.)