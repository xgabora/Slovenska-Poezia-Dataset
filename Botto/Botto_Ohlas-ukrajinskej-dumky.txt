--- KAPITOLA 1 ---

Ohlas ukrajinskej dumky
[
1
]
[
2
]
Oj, nadletel sivý sokol s trúchlou novinôčkou,
že Ivanko, Ivasenko zdaný — s mohylôčkou.
„Hoj, Ivane, čos’ to zrobil? hoj, pre meno božie!
Dals’ za jednu mohylôčku celé Záporožie!
A čo by len Záporožie, no celý boží svet,
i rodinu i družinu i očí voľný let!
Čo sa ti zdá, keď nad tebou bujný vietor hučí,
čo sa ti zdá, Ivasenko, v úzkom jej náručí?
A keď hulia kozačina po tom šírom poli —
oj, či teba, Ivasenko, srdce nezabolí?
Ivan, Ivan! čos’ to zrobil? — nešťastná hodina!
Ešte Tatár stepou skáče, vzdychá Ukrajina,
a ty ležíš sebe, ležíš v mohylenke na dne
a tá tvoja krv kozácka nemiloboh’ chladne!“
Oj, netúžte, bratia moji, však to nemôže byť —
nemôž’, nemôž’ mohylenke krv kozácku schladiť!
A čo by priam bola jak svet, vysoká do neba:
vstane kozák bárs i z pekla, keď ho bude treba!
Keď ataman raz zahvizdne — šablenka zazvoní:
nebude náš Ivasenko na koni pokonný!
Oj, nevzdychaj, Ukrajina, že on ti nežije:
žije, žije — pletie povraz na tatárske šije!
Oj, netúžte, Záporožci, že váš hetman leží:
duma jeho s vami hulia po donskom pobreží!
Nad mohylou dub zelený — i ten raz uvadne,
ale sláva Záporožia nikdy nezapadne!
R. 1863
[
1
]
Poznámka Zlatého fondu: Báseň sa v Súbornom diele nachádza v časti Spevy 4.
[
2
]
V Banskej Štiavnici 1863. Odtlačené v Sokole II, 1863, str. 457 — 8, 30. októbra.
          Názov Dumka ukrajinská, pod ním „na smrť bývalého hajtmana Záporožcov Ivana Ivasenka“.
          Motto:
Es ist eine alte Geschichte,
doch bleibt sie immer neu;
und wem sie just passieret,
dem — — — — — — —
Citát je z Heinricha Heineho Das Buch der Lieder, Lyrisches Intermezzo, No 39. Preklad
          i význam citátu viď v úvodnej štúdii, str. 76. Rukop. Sobrané spevy 173 pod názvom Ohlas z
          Krajiny na smrť (romantickú) hajtmana kozákov, motto: „Es ist eine alte Geschichte etc.“,
          v rukop. Sobr. spevy 1879 už názov Ohlas ukrajinskej dumky, pridané „z r. 1863“ a motto
          končí sa slovom „passieret“. Cez rukop. zošity úprava posledných veršov, ktoré v Sokole
          zneli takto:
Oj, netúžte, záporožci, že váš hajtman leží:
počkajte len, bračekovci, čo Ivan vyleží!
Na mohyle dub zelený — naň šesť orlov sadne:
Hurrá! sláva Záporožia nikdy nezapadne! —