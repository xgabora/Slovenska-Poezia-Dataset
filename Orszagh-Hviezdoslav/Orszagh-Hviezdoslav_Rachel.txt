--- KAPITOLA 1 ---

I
Už minul týždeň, ubieha i druhý,
čo Herodes kráľ čaká, ale márne;
mudrci, ktorých zvláštnej tuchy vzpruhy
v púť popchli a v ichž svetlo lučezárne
neznámej hviezdy od východu v luhy
až kananejské sprevodilo zdarne:
tí, bársi mu sľub spečatili česťou,
nevrátili sa podnes s žiadnou zvesťou.
I prečo? Prečo? Ssipel v schradlej hrudi
had podozrenia, ohnivý drak skazy.
Či pohostinstva nezná Edom? Judy
lev nenie krotký, zlatej na reťazi?
Od paliem Gázy po Farfaru prúdy
stín nerozstrel sa skvúcej od paväzy,
juž on, pán, mocne vztýčil na Sione?
I Hermon strmý v jej sa halí tône!
Kto príchodzím by odvážil sa škodiť,
keď vladár sám im nezabránil cesty?
Môž’ kupec z Ofir na veľblúdoch brodiť
sa púšťou, veno Sáby pre nevesty
môž’ priniesť ženích, roľa šperky plodiť —
veď kde jest moc, jest zákaz a sú tresty!
Tej zrak dlie stále každom na pohodlí;
tu háji Chrám, kol cudzie stráži modly.
I prečo? Prečo neprichodia spiatky
pútnici slávni z diaľnych krajín vzchodu?
Ak tam má dňa trón slnce: z bysu látky
tu nocľažný má stan. Sťa jeleň vodu
v Gilead čerstvú: v sieňach tých by sladký
zas našli oddych, sadli opäť k hodu —
I žertvovať by mohli, umne radiť,
ukojiť srdce, život vetchý zmladiť —
Večerné šero pritmilo skvost spálne,
len na sviecni čo ohník blkal vonný.
Kráľ spočíval už; časom vzdychol valne.
Dve dcéry milé, kvietky bez úhony,
mu kúzlili sen: Roxána mu palné
chladila slychy, jak sa vánkom kloní
šáš, perím vlajúc cherubieho kriela,
kým Olympias ,Nevyhladzuj…’ pela.
Ó, nevyhladzuj, neskruš! — Moje líce
jak mandľový kvet ľaká sa i belie —
Maj zľutovanie! Nežeň do víchrice
a v súžby vatru nehádž! Ľúbam vrele
tvoj ctihodný prút, nemej holubice
ho peruťami poprikrývam cele —
Skroť hnev svoj! Prižmúr toto oko desné
a otvor… Sélah — (bol as’ obsah piesne).
Tú ,Perla panny…’ narazila práve.
I Roxána už zlietla zo stúpadla
spod nachu nebies, v struny siahla hravé
milostnej harfy, a z úst deví kradla
sa prelesť slôh… Kráľ prerval pohŕdave;
od Sapho kázal spievať: Ruža zvädla…
Užasli. Kynul: zmizli v záclon riase —
Plam kmital — a kráľ hútal-kutal zase —
Či pravda, že sa narodilo dieťa,
čo zachvátiť má prestol Herodesa?
A kde? — Var’ Betlém, prvé mesto sveta!? —
A z koho? Ktorá z kráľovských dcér plesá
mu nad lôžkom? Salome, ľstivá teta? —
Či dievka z ľudu?… Vzrastie, odtrhne sa!
Toť Margál! — Oní videli ho; mamu
sa dali opliesť i už sami klamú —
Klam? Kráľa klamať, rovno: klamať Boha!
A Herodes tak hlboko by klesol,
že šliapať môž’ ním prišelcova noha?
On blahosklonne dôveru im niesol
v stret, nasypal im z hojnostného roha
a veličenstvom v brudné tváre blesol;
nič všetko? — Trápny sen mu zavrel rady.
— Vtom cyprusov šum sšvišťal v stĺporadí…
Za nimi, telostrážci, Achyabe!
Odenci, jazdci! Orličieho hniezda
vy synia chrabrí! — Budú na Bersabé,
či v Dédan, chytro! — Ukáže vám hviezda!
Špľacht Jordána vám povie. — Ó, že slabé
už rameno mi! Honba sa mi nezdá —
Preds’ pokúsim sa! Sem zbroj! — Svitaj, pomstvo!
Zaplatia draho útek, vierolomstvo!
Jak? Oružie vždy ešte neni na mne?
Nik nevšíma si zavelenia kráľa,
bo starne, zvädá — Kto to? — Maryamne,
jej synovia tiež! — Hyrkán! Úlom brala,
len očí rubíny — Hach, prenáramné!
Húf ich je: všetci! Každá obeť vstala!
I biskup zvoní — zvučnou krvi krôpkou —
Preč! Herodesov palác nie je hrobkou!…
Čo chcete? Či kráľ vás zval, napriek tomu,
že on vás radom vyhnal bránou žitia?
Či poslovia ste? Ale na Sodomu
už dávno spŕchla kára sirkovitá!
Nemáte mu čo zdeliť; jeho domu
je základ pevný, neraz v písmach číta —
Či preds’ kto čihá jeho na velebu,
kto? Recte! — Zjavy dvihli prsty k nebu —
A Maryamne zotriasla skvosty,
plášť nadrapila, k sviecňu čiahla náhle
a sklesnúc, znakom krušnej kajúcnosti
si prachom skráne posypala skrahlé;
s tým vstala, synov zobjímala kosti —
Zbor poukázal k juhu, zjasal tiahle —
Kráľ díval sa len mrivo, zraky šíril,
jak obchádzal zbor, popol vše sa zvíril —
Dym! Šaľba! — Kto vás nečistých sem žiadal?
Checht, hrozba. — Preč! Preč, nestydaté viechy! —
Tak blúznil, zdriemav. Strhol sa i hádal
a dumal, hradbám na zlaté kým strechy,
na Jeruzalem polnočný mrak padal.
Jak v zrkadle by, razom všetky hriechy
zrel zoči-voči; darmo na divadlo
to purpurové zhŕňal prikrývadlo…
A lenže cez vrch hupol Olivový
lúč slnka, sfarbil veže Fazaela
čudesné rímsy, posol po poslovi
už fučal z hradu, a ich povesť znela:
by každý radca spechal ku kráľovi;
kráľ má im zveriť náhle vážne diela.
I v chvíľke placho skupili sa v sieni,
kde Herodes už trónil, zachmúrený.
Kráľ tupým riekol hlasom: „Akých radcov
mám v ríši svojej, v ďaleku i blízku,
či viete, akých? — Spozdilcov a zradcov!
Nedávno vtrhli zbojní lovci zisku
z Elamu: kto ich odbil, skul čo jatcov?
Luhali: vrátia sa, vraj, k stanovisku;
no posiaľ idú. — Tu nás uistili!
Lež schytal ich kto, by sľub naplnili?
Tak kráľov vehlas množíte i slávu?
Však prišli — ušli. Ale čo tam zviedli:
kto presvedčil sa? Kto nám podá správu?
Kto hniezdo Betlém zvrátil? Ktorý bedlí
z vás, by zas hydra nevztýčila hlavu?
Či kleštencov som odel v šarlát?…“ Zbledli,
sklonili šije — „Mám dať zdunieť hromu?“
Mlk predsa. „Predstúp, Amon, správca domu!“
Ten počal s bázňou: „Najslávnejší kráľu!
Nádherné vzchodu svetlo! — Sluhu ústa,
žiaľ, nie sú vstave skresliť neskonalú
dôstojnosť tvoju. — Ako hviezd je hustá
diel tvojich krása, k nimž Týr plavil skalu
a Libán kácal cédre… Prv step pustá:
dnes milosady, zámky — rínky, vojen
hry; v Aškalon raj — zdravie v Kalliroen —
Až nestačí sloň odrážať ti blesky;
zbyt k Portu tiahne: tam sa nocou zjatrí
a ponad more až v Rím sála… V stezky
tys’ Antonove kročil, z Kleopatry
rúk ty si prevzal balzam podnebeský;
sám August v tvojom odpočinul šiatri!
Ó, veľký, šťastný! Kde by protivenstvo?
Len obdiv…“ „Mlč!“ mu kráľ, „to pochlebenstvo…
Čo (obrátil zrak) biskup, zlatej brány
zvest? Dúfam v čisté čutie prorokovo.“
A Ananiáš (z Chrámu odvolaný,
kde lenže stihol obeť rozžať vnovo
a z myrhy, nardu rozdúchať kúr ranný)
sa ozval: „Nie som prorok. — Moje slovo
je slabé, odpusť, panovníče jasný;
no silné zvolať: Svieť a nepohasni!“
„Tak?“ vykríkol kráľ. „Herodes, čo sedí,
kde Dávid, Jotam… nemá v šírej vlasti
ni Amosa len od mučiacej čriedy?
Nemožno! Choďte, musíte ho nájsť i
mi priviesť! — Vidíš, Amon, čiernej biedy
špľach? A toť tárals’ o bezmernom šťastí! —
Niet veštca, biskupe, mi?“ „Nieto; Anna
len, prorokyňa…“ „Žena? Väčšia hana!
A sám nič nevieš? Predsa boží sluha —“
„Ja“ — riekol biskup — „i dnes svätú knihu
kníh zotváral som. Po žalme mi túha
šla, hľadal som ho — našiel, v okamihu
však anjelská jak peruť švihla stuha:
i Hagej mi vzplál znova v zorí šprihu:
,Ja ešte pohnem nebom, zemou…’“ „V káre!“
kráľ zvolal, „znám tie plané veštby staré —“
„Nie plané, dovoľ… (Ananiáš sticha).
,I naplním dom tento slávou…’ snuje
zvesť ďalej prorok. Čo to? Iste slýcha
z úst Jehovových: zapriem šeliem sluje;
prestanem horič zlievať do kalicha,
i keď už dlho pyká, horekuje,
uvediem v pokoj Izraela, lebo…“
„Bez archy?“ kráľ v to. „Či sa našla v Nébo?“
„Sám Jeruzalem svätyňou je jemu!
Tak Jeremiáš… (onen dotvrdzoval).
Trest už sa mračnom prevalil k hôr lemu;
aj, Asur, Bábel, žeravých pút kováľ,
Méd, Macedónec, kde sú? Koniec snemu
hrôz pohanských! — Rím! — Strom, nímž polomcoval
tiež víchor — padne jabko, komu v lono:
netušíš, kráľu?…“ Uškrnul sa: „No-no —“
„Nie plané…“ biskup horlivejšie na to.
„Tu ich spln! Preto zmĺkli žrecov vravy —
Zdroj Siloah, dub v Bázan šumí sťato:
tys’ Mesiáš! Ty hlásaný kráľ slávy!
Tys’ zbudoval Chrám posledný raz, zlato
a striebro rozlial po ňom, kryštál žhavý
povesil hroznom každej na vereji…“
Kráľ slúchal; vpokon vrkol: „Farizeji —
Snáď z Dávidovho vyrástol som kmenu,
a neviem, aké Nátan už mal péče?
Viem, čo viem —“ ruku spustil napraženú.
„Čo vojvoda náš, Antip, ozaj rečie?“
No prv, než ten sa zobral k osvedčeniu,
syn Antipater hlesol: „Ostriť meče!“
Aj iných strhol k heslu. „Čia to rada?“
Zdelili. „Cítil som, že štiplo háďa…
Och, nešťastné ty plemä otrokyne!
Ty v mojom rode zlorečenstvo stále!
Na srdci kameň, pleseň na šedine,
mlok krvilačný… Vyrvem ťa, bárs v skale
bys’ karmelskej mal koreň! Zlomím vine
väz navždy! I sen otrávil mi… Ale
ni Chaldejca niet, zhádnuť sen…? Znáš, kňazu,
Šalamúnove kto vše riešil zrazu?“
A ohliadnuv sa, zjasnil tvár i riekol:
„A tajomník môj pre mňa rady nemá?
Čo, Ptolemej, ty na rmut, ktorý stiekol?
Poď, pošeptaj mi — I ty do Betléma?…
Tak súdil i ja, vskutku — Poďme, Grékov
nás čaká Olymp; Oidip zrutná téma —
Poď, mudrc môj — chcem zrozumitedelnosť:
jak Pytagoras myslel nesmrteľnosť?…
Vy ale,“ sškúlil, zostupujúc z trónu,
„Ptolemej, zadrž… vy, čo zatým máte?
Mne jedno: trebas hoňte — k slnca skonu
nech spoznám zas, jak o svoj západ dbáte?
Či dujte v rohy k jubilnému zhonu:
jest príčin, vzniesli orlice sa zlaté —
No palaš treba… načo? Mraky zvisli —
Kráľ uradil sa už sám v svojej mysli!“
- A na druhý deň srdcelomný v Ráma
hlas bolo počuť: kviľbu, nariekanie.
Z Betléma šľahol požiaru čo tlama
a z rovín k vŕškom, z vŕškov zbiehal v pláne;
i kde len zalkal, všade Hakeldama
(stín neskoršieho), srdiec zotvárané
bránice, odlet dušiek na nebesá:
z rozkazu krutovládcu Herodesa.

--- KAPITOLA 2 ---

II
Mat.2, 18.
Želela Ráchel svojich drobných synov
a nedala sa upokojiť ničím…
Veď pravda: nielen nad ňou nad nevinnou
sa skrížil blesk a zhrmel: pálim, ničím!
Vrah vtrhol širšie — než trest Hospodinov —
i ostrím vzteku pŕskam holubičím
nejedným zaryl v ľaliovú stránku,
tam, srdiečko kde klenutú má schránku;
i pravda: nielen v Betléme (preds’ meste
tak tichom…), domy v susedstve i diali
tá istá stihla neresť; plen bol v ceste
i živle, i keď zbojné pokonali
tu ruky dielo krvi, na rázcestie
ucúvnul: stadiaľ sťa vôd búrne valy
však rozlial sa vtom, zhučal po okolí,
i pustošil zas ani príval v poli,
tak, šírym krajom že nebolo zrazu
dieťatka, čo dve preihralo letá
i menej, leda kuklo v svet, by mrazu
či sparnu aj hneď podľahlo čo kvieťa;
to všetko trpká pravda — lež, že skazu
aj inde badať, zrieť, jak slzy svieťa
v tisícich očiach, plač čuť z dvorov iných:
kto schlácholí tým stesk pŕs materiných?
Kto zbráni matke, desnom na bojišti
že iba svoju stratu hľadá, cení?
Len tomu citu naslúcha, čo prýšti
sa z vlastnej rany, bôľom vytlačený?
Kto kríž jej zmeria? Myšlienky kto zniští
i podvráti ju v srdca dôvodení?
Kto preľstí ju? Kto k prešinutiu vážky
jej v pamäť prizve celý pôrod ťažký?…
A Ráchel mala, ach, tak rúče deti,
tak veľmi krásne, milé. — Kto ich videl:
plň tvárok, vláskov struč, smev ústok svätý —
kto čul ich lalot: každý uzávidel
jej!… I dosť dlho prahla po nich, v strety
až zlietli jej vraz z blankytových sídel,
bo blizny: veľdar po jalovom čase;
tie mala len — i nič, nič nemá zase!
Jak púčky z jara stred zelenej chvoje
- zdĺž jarku lučín — oleandra krovím,
tak prsama jej zvislo obidvoje
vše, prospech sajúc s každým ťahom novým,
a zakaždým, čo pozačreli v zdroje,
i splácali priam vzhľadom vďakoslovým
jej: za slasť slasťou budúceho jadra —
Už nezvisnú viac, sšarpané jej ňadrá…
Jak zakladala si v nich! Koľko šťastia
si sľubovala, až tak zhúknu v mužov!
Vídala denne, ako každé vzrastá
tým cieľom, bujnie, kypí silou dúžou:
i nie div, že aj preháňala sčasta,
i párila už so Sárona ružou —
Muž (potajmo rád) vysmial sa jej neraz.
To vtedy; ináč, hrozne ináč teraz…
Ó, Herodes, ty strašný kosec mlade,
prv, než by i len skvitnúť bola stihla
rodičom v radosť vlastnej na záhrade,
a nie to, žeby ovocím sa prihla
im v lono!… Zajals’ postať v prísnom rade,
nevynechal si, čo by láska zdvihla
jak hladná!… Pusto nivou tu i ďalej —
púšť v chyžke, v duši Ráchel osiralej —
Čas pokory, jak zákon určuje ho
výmerom chladným, len že pretrpela.
No ani lieku nevyniesla z neho:
žiaľ prv tak búrny, sťa vír rieky, v žriela
tým viac sa vhĺbil vnútra zmoreného;
len občas zvieril. I ač zokrúhlela
už mesiačka tvár: utrápená celky
sedala pilne detskej u postieľky.
Tam denne znova prehrýzala stratu.
Tu zdalo sa jej: škriatky že sú živé;
ich trepot zrela, rúčok stuhu vzpiatu,
škrek čula svieži; vrkla prívetive
k nim, k prsiam siahla spešne, ale na tú
postieľku vtom zrak zblúdil — skríkla dive:
Niet! Niet ich, Bože! — Skubala sa, vila…
až celý dej múk znova zobrazila.
Zas, tak sa zdalo, podrobene niesla
svoj krutý osud. Zrakmi primrazená
na lôžko, takmer bez života hesla,
sťa socha dlela — leda vo pramená
ak vlasov zbehli prsty prútom kresla —
Vtom zosŕkla, jak výčitky by šteňa
ju kúslo; lícom sĺz tok hmýri plachý,
jak na nitku by stýbal perál hrachy…
V ten deň — ó, že tak ľahkoverná bola! —
(lúč ranný vľúdne kľul sa cez záclonku)
chlapčiatka práve pridojčila, spola
zaspaté kládla v hniezdko: i tu zvonku
ktos’ zabúchal, ba zdalos’, že i volá.
Vybehla švižko, pritúžiac si sponku
u ňadier; mykla závorou dvier. — Vkročil
muž v skvelom plášti; zastal, jak ju zočil.
Až zľakla sa ho; nevedela, čo mu?
Cúvala k izbe, on však zrovna za ňou —
„Čo chcete?“ hlesla. „Ty si pani domu?“
sa pýtal, vstúpiac. Vzdychla: „Skromnou paňou…“
„No, mladá, švárna…“ „Dajte pokoj tomu;
čo chcete?…“ Sadol; štrklo sťa by zbraňou —
„Z Jeruzalema idem, z dvora kráľa…“
„Od kráľa? K nám? Ach…“ „No? Čo bys’ sa bála!“
A hovoril k nej tak dôverne, milo.
„Som kráľov človek, áno…“ istil vábom
a obzeral sa. „Kráľu zaľúbilo
sa vo mne zvlášte… i som (vskutku drábom
bol —) jeho radcom. Dieťa narodilo
vraj kráľovské sa tu kdes’; ktorým rabom,
či nevieš…?“ „Také?… Nečula som v meste;
len úbohá… vraj, porodila v ceste.“
„A predsa má byť pravdou. Slýcham práve,
aj pastieri, vraj, stvrdili tú hádku:
noc vzbĺkla jasom, zjavy ligotavé,
chór… Nič váš pasák…?“ „Ach, nemáme statku…“
„Tak budete mať! — Bych ho prevzal k sláve,
to chlápä hľadám —“ „Ó, to ctí i matku!…“
„Však zmizlo; môž’ byť, od východu ďadi…“
„Tí? Zrela som ich: v sedlách, dlhé brady…“
„A ty máš deti?“ „Máme, veru máme!
Boh zmiloval sa; naraz šťastím štedrým
nás obohatil… Nie! On neoklame —
Tu, hľa, sú, viďte, pod mäkuškým perím…“
„Skutočne, ani cherubovia v Chráme…“
„Však? Ale moje obidvoje…“ „Verím.
A jak sú staré?“ (Zun, jak cingot zbroje.)
„Pri prsiach ešte — ale moje! Moje!“
„Pst, nie tak hlasno; vzbudíš si ich, a to
by škoda bolo —“ „Pravdu máte, veru —“
„Tichučko spia si vedno, poobjato,
sťa vtáčky v hniezdku. Dych tak splna berú
ni z prúdu vetra…“ „Moje striebro-zlato!“
„Tak jedno radšej…?“ „Och, nie! Bez výberu —
sú obe moje…“ (Štrng zas kviľný.) „Hľa-hľa —“
„Nič; hoja-hoja…“ nad posteľ sa nahla.
„A Šimon je kde? „Manžel? Či ho znáte?
Je v dielni, točí. Dcére Jakimovej
nábytok chystá — krása! Stĺpce, hlate…
Tak živí nás, hľa, hojne…“ „Nono, zhovej!
I preň mám rozkaz —“ „Ale! Aby zlaté
var’ lože zrobil tomu decku…?“ „To, hej!
Choď poň, mi náhlo…“ „Hneď; len deti, pane…“
Šla; a ten práve oboril sa na ne — —
I prišla späť. „Priam (kývla v dverách) bude
tu… Ako?“ stŕpla, „kde hosť? Ani stopy —“
Pobehla k deťom; z bôčkov jarky rudé…
„Ó, hrozné!“ rykla. „Vražda!…“ Jedno vzchopí,
zas druhé: kväcla hlávka… „Och, ty blude! —
Joj, deti moje! Moje zlata kopy —
Ó, Šimon, Šimon, tvojej pýchy blysky…“
a s jakom dusným sklesla u kolísky.
Bôľ hrýzavý však už ju prebral z mdloby,
skočila ľvicou — Šimon vstúpil dnuká —
„Viď, mužu!“ kríkla, „nikdy toľkej zloby —
Ó, že som pošla — pukni, srdce! — Puká…“
tu zvrávorala. „Jaj-jaj! Bez choroby
mi zvädli, Bože! — Šimon, svidrík, kľuka…
bež za ním! Rýchle! — Dočkaj, idem i ja,
zločincu šprihnem v oči ani zmija —
Leť, ach… Bol… Mal plášť sťa krv — ich krv! Rata…“
A Šimon slúchnul. No aj vrátil v chvíli
sa späť, i riekol krušne: „Celá čata
ich v meste. Všade takto poplienili…“
Stal k lôžku — v bradu vpálil — schvel sa — „Kliata
zášť… Och, kráľ!“ (zúpel) „čo ti urobili…?“
„Kráľ!?“ zjakla — „Ako? — Či čo tys’ dal, Bože,
a nevzal, matke kráľ odobrať môže!?
Kráľ smel by?…“ škrekla spurou. Manžel vzdychol:
„Že decko…“ „Či ho tieto steny kryjú!?“
„Vraj vraha vetrí v ňom…“ „Preds’ nie môj príchov!
Nuž prečo stupil na nevinných šiju…?“
„A onô žije, ušlo nocou tichou —“
„Ó, šťastná mater!… Ak i naše žijú!
Joj, Šimon! Kries ich, joj…“ „Žiaľ: viac sa nedá,
hlboké rany…“ „Hlboké? Ó, beda!…“
Tu popadla si sirú hlavu v dlane,
skvílila desne; k postieľke sa vrhla —
dosť odtískal ju Šimon, odhodlane
dosť, bársi i sám plakal: chvatom strhla
z nej pokrývadlo predsa maľované,
a nôžky, z nichž už teplá sviežosť prchla,
hneď tohto, hneď zas toho — blaha trosky —
k rtom tisla siným, obsýpala bozky —
„Tie rany! Ústka…“ To už Šimon zmaril.
Jak zmetala sa podlahou! Ni ryba,
juž z Jordána vôd rybár na breh šmaril;
vlas svoj si rvala, a jak v nich by chyba,
sa tĺkla v ňadrá. — Aký oheň žiaril
jej z kalných očú! Tvárou škub — a iba
ten ston úst: „Bože — Šimon, vzkries ich, prebuď…“
Bezradý tíšil: „Nebuď taká, nebuď…“
Vtom zhon a lomoz vzbúril na ulici
povedľa, kriku-nárku divý zmätok.
Hlas prehlušil do hrozby: Zákerníci
vy! Lotri, kati! Či to ovčí statok
pre vaše jatky? — Po nich, nevoľníci!
Hej, kuše! Skaly!… Ale naostatok,
ač povel súril biť ich, potrieť, zmazať,
čuť bolo, jak húf útekom hnal nazad.
„Hľa,“ privrával sa Šimon k žene, ktorá
čo zlomená byľ mdlela na podlahe,
„tak mnohá krivdu utrpela stvora,
tak mnohí… (podňal záster, slznej vlahe
beh pretrel); darmo, keďže prišlo zhora.“
Však Ráchel leda šepla: „Deti drahé…“
Kviľ strúchlil zvonku. „Hľa, múk cudzích vety —“
Ach, matky, dcéry Siona!
Za spustlú záhradu kto nám dá náhradu
prázdneho do lona?
Ach, Betlém, Betlém! Hniezdo ty
tak teplé ešte v svit — a teraz chladný byt
a zápač mŕtvoty.
Ach, ne-ne-nešťastnice my!
Hľadáme poklad svoj, ten milý tvárok roj —
Niet! Niet ho na zemi —
Ach, bolesť, súžba, trýzeň, ach!
Ples prešiel v trápenie, smiech zašiel v kvílenie
a radosť zhasla v tmách…
Ach, jaro túžob, nádeje:
list bujný, číry puk — — a teraz vráže múk,
krvičky kropaje…
Ach, dravec! Šelma! Ukrutník! —
No cele nezbils’ nás; na dlhý, dlhý čas
nám zbudol plač a krik!
Ten vzlietne ako čierny stín,
sťa chmára žaloby… Do tvojej útroby
zrachotí Hospodin!
Zdrtí ťa, zdrví ťa
Hospodin! Hospodin!
„Jak smutné…“ Ona: „Joj-joj, moje deti…“
Podvečer (— slnko prez deň z chmúry v chmúru
sa zatrácalo: až i predo sklonom
zaniklo v hrádzach oblačného múru —),
v ten čas tlum mužov zachytil sa honom,
odetých tmavo. Znali práce súru:
z dom’ do dom’ vbehli, i keď v tom i onom
odbavili sa, inam mizli v byty —
Za nimi vŕzgal povoz čierno-krytý.
Tak zanedlho vtrhli k tokárovi.
„Daj korisť!“ velel predný, „do obrusa —
Hrob čaká veľký otvorený, nový —“
Zosŕkal Šimon, tíško vetil: „Tu sa…“
„Čo!?“ skríkla Ráchel, „mojich synkov — óvi! —
brať chcete? — Nedám! — Nedám! Nech sa zhnusia,
nech páchnu, smrdia… za vrch, za háj paliem —
až zadrhne sa celý Jeruzalem!
Oj, nedám!“ vzdorne strmla ku odporu,
zrak plný hrozby. — „Život vzal im ľutec;
no prach je môj, môj! — Môj, až do úmoru —
Môj skvost… už prach len! Ó, ten krvi pútec —
jaj! Tielka…“ padla na ne. Muži sporú
reč zamenili; vodca zhromžil: „Utec! —“
I Šimon dodal: „Neodpomôž’š biedam;
nech vezmú, dovoľ…“ „I ty!?“ zhíkla. — „Nedám!
Och, nedám…“ Vtedy vstúpil dnuká levit.
A spoznajúc spor, riekol príkre: „Ženo!
Čo stváraš? — Mŕtve iným patrí previť —
Čo zúriš? Radšej Jehovovo meno
privolaj, by ti ráčil pouleviť;
rec: Poručeno, jemu poručeno…“
Vzozrela divom: „Ako? — Káry všetky! —
Kňaz… kde bol ale, keď kántrili dietky?“
„Mlč! Drzá dievka…“ zahriakol ju zlostne;
„urobte koniec…“ I bárs zbraňovala
všemožne, vzali párik neľútostne —
Pobehla: „I mňa!…“ No už k zemi sprala
ju premoc: „Do pokory! V jarmo pôstne…“
Kňaz popolom ju ihneď posypal, a
bezduchá takmer, vlas skudlený vraný,
ležala ani červiak rozšliapaný…
— A v dobe smútku dochádzali tešiť
ju bližší-ďalší, spríbuznení zvlášte.
Trúfali — ovšem, mylne — slovy riešiť
jej ťažký ponos, utlmiť vznet zášte.
Noémi, sestra, riekla: „Nesmieš hrešiť! —
Boh nahradiť môž’…“ „Nikdy! — Ale kážte,
len kážte…“ trpko vetila; „veď snadno
to tebe: z detí nestratilas’ žiadno…“
A Dina, staršia sestra, prehodila:
„Neblúzni, Ráchel! — Predsa čo sa stalo,
viac neodčiníš, hoc bys’ utopila
sa v slzách. A, hľa, matiek vôbec málo
máš v meste, čo… I našej Enoch, Zila…
tiež odumreli; pretrpela stálo…“
„Ach, nevrav!“ vtrhla jej v reč; „tebe snadno,
keď nemala si, nemáš dieťa žiadno…“
Brat Jafet prihnal až hen z Betánie
ju ponavštíviť. S Urielom, bratom,
sa zišli u nej. Ako kde sa žije,
si spomínali v tichu. Hurtom-chvatom
vraj rúca sa to v priepasť… Kto však pije
krv, deti zjedá, národ denne mlatom
poráža, zdiera: nemožno, by minul…
by i sám vposled strašne nezahynul!
„A vy ste mladší —“ ozval sa strýc Sádoch.
„Lež čo ja prežil? Koľko hryzoviska!
Jak pohnali nás v poputnaných radoch
v otrockú službu, sušiť trasoviská
pod modlo-chrámy, cirkus… Zato v sadoch
však kráľovských, nu, najviac hadov píska,
hja…“ Načúvala čím diaľ, zvedavejšie,
zmihala zrakom, vzdychla povoľnejšie —
Z hlavného mesta navrátiv sa, vstúpil
k nim Argob, zlatník (sused), i jak bratra
ho spytovali: Čo tam? Predals’, kúpil? —
„Ech, hluk tam, zmutky… Syna Antipatra
kráľ priklopiť dal; vraj liek — by si upil,
otcovi podal jedu. Dneska-zajtra
podistým zase Makabejských príklad…“
„Och…“ zdýmla srdcom, čujúc jeho výklad.
I Šimon krotil ju vše, ako vedel;
zavádzal reči, ako mohol, milé —
No obyčajne, sotva dopovedel,
už prervala ho spurne. „Čo máš v tyle
za žernov? — Lebo kto by doma sedel
a točil, vŕtal, keď mu srdce píle
podstrkli brvnom…!?“ vyčítala mu raz.
„Si muž? Si otec? — Čo nepomstíš úraz…?“
„Ach, nepleť, nepleť —“ odvetil jej vtedy,
a zvŕtal krúžkom. Zmyslel, k práci primať
ju. Poukázal, ako u susedy
sa všetko hýbe — vidieť priadzu snímať,
nebodaj k utku — mlynec kedy-tedy
veselo zhrmí; ale vše mu prijímať
,nač?’ odvet mrazný. — Ľahostajná celky
sedela ďalej v dumách u postieľky.
Napokon dovtípil sa. Posteľ malú
pochytil v náruč. „Čo chceš?“ kríkla, „ty… há?“
„Je predsa prázdna — ta s ňou na povalu!“
„Nepravda! Môj bôľ dvojitý v nej líha…“
„Tam, ,alijah’ kde; v olivy tieň stálu…“
„Tam? — Myslíš: zlietnu z neba? Vskutku? Iha!…
Tak vynes skoro! Tam ich budem lákať,
vtač jari — v lôžko čakať, čakať, čakať…“

--- KAPITOLA 3 ---

III
Od tých čias aj tam trávievala chvíle:
v iziebke vzdušnej… v srdci osteň túhy
za nemluvňaty, vzrastajúci v sile
nádejou, jejž skvet sebaklam bol púhy.
Deň blížiaci sa svitu o vetrile
či uchodiaci v chobot nočnej šmúhy
tam vídal ju: jak nyla, lačným okom
lovila v modru nebies prehlbokom.
— Dych vesny zavial prúdom milovône
z omladlých luhov, svetlých od úslnia;
čo baránok pyľ kváril po záhone,
i ochmeliv sa: kadidla jak vlna
sa nad Betlémom rozlial… Blahosklonné,
ó, jaro, doba predtúch sladkých plná!
Hľa, vetchou révou zeleň! Strapky zvislé —
Jak, Ráchelinej netkla bys’ sa mysle!?
Ten vánok sšumel vo figovom lístí;
oliva šepla citne. — Zhrali stíny —
Jak trhlo to ňou! — Ha! Ich príchod istý —
a roztvorila náruč… Do výšiny
nad domkom práve vzlietol spevec: čistý
až zazvonil žalm jeho, omrviny
jak rajskej rosy spŕchal v duše siete —
Ich štebot! Ich! Ó, v lono mi… ó, zleťte!
A v diaľke spoza žiarivých hôr razom
obláčkov bystrá vyhupla sa dvojka:
sťa labute dve, postriebrené mrazom
leteli družne, medzi nimi spojka
plamennej stuhy… Ony! Ony! Lazom
blankytným… Ó, sem! Tu mať, mať i dojka!
Vlá košieľka. — Hľa! Tvárka, rúčka, nôžka!
Jaj, chytro, páper ponaduriť lôžka!…
Zas dúha vzplála na brnavom mračne,
čo skudlilo sa v mžiku obrohadí
ni uzol i hneď rozsnovalo vlačne;
jak oblúk štíhle preklenula sady,
most z drahokamov spätý prezázračne,
či rebrík, aký spatril Jakub mladý?…
Ním zídu! Ním… ó, schode, sem sa pristav!
V breh lásky! V srdca materského prístav…
Tak prahla, striehla a čakaním chradla.
- „Čo zmýšľaš toľko?“ Šimon ku nej tupe,
keď vpravil nový stĺpec u zábradlia.
„Ba mnoho to už vskutku! Už až hlúpe;
to nevystrája žiadna… Nech bys’ zhliadla
sa tak: tvoj výzor hrôza! Ku potupe!…“
No či div? Večne stukať, sotva požiť —
chceš zhrýzť sa!?“ Mrkla: „Nie! Chcem, musím dožiť!…“
„Poď dolu tedy. Dobrá hospodyňa
už polapí čo, aby nepoklesla.
Dom pustne, ktorý na deň zapomína;
toť, i mne chuť len berieš od remesla…
Poď; postretá Boh…“ „Radosť Ráchelina,
var’ vieš, kde mešká!? — Či vieš?“ živo hlesla,
„tak veď…“ „Ech! Pletky. Kto by ti to zdelil?
Však ani hrobu nikto neobielil —“
„Nik neobielil?… Lebo niet ich v zemi,
niet, Šimon! Ja viem: všetky hrote práz’ne;
len hore budú… Ešte dosiaľ nemý
je závor, ale zabúcham-li rázne:
on pukne, vydá moje imanie mi!
Len potrp, mužu! Klopme…“ „Nemäť, blázne!
Ľud stáva cestou, šušká podesilý —
Preds’ videla si, že ich usmrtili!
Čis’ nevidela?“ ssŕkal. „Skoro zhasla
ti pamäť…“ Ráchel strmla. Ostré zraky
uprela v posteľ detskú; ňou ich pásla,
jak hľadala by drahej hroti znaky;
no zvíril vetrík, oliva sa striasla,
z nej brečtan stenul lôžkom krivolaký:
i zjasnila tvár, oko blyslo v pále,
odtisla jak by odpor — riekla: „ale
iď! Nechaj dúfať… Keď sám nemáš viery,
iď, nedláv vo mne jej pučiace semä.
Ó, deti! Kvety; vtáci zlatoperí!…
Iď; perute mi neviaž prachom zeme —
Že blúzni Ráchel? — Nechsi Betlém verí!
Nech kameneje strachom nízke plemä!
To medzi otroč! — Nezná, neponíma
ples, aký zviedli brody Kedumima —
Bo bojované bolo z neba, broje
hviezd bojovali proti Zizarovi.
Kedumim, Cison zdvihli vlny svoje,
čo hadov splietli prudko na okovy:
tak ovili ho, splákli vrahov voje…
Vstaň, Deboro, vstaň! V myrtovom už kroví
lká slávik; roztoč slávopiesne rúcha!
Ó, kto ťa počul: odel prelesť ducha —
A čo tam padli v spravodlivých boji,
húf Izraelských v tôni za večera:
nesklesli poľným býlím v leta znoji;
ich suché kosti anjel boží zbiera
a s telom skladá čistým, s duchom pojí,
i navrátia sa, ako z noci šera
zaniklé hviezdy vystupujú zase,
a svitnú v žitia nádhernejšej kráse!…
Môj bôľ mi skvitá ružou, v spľaslej hrudi
mi šťava kypí sladká… Vidím, cítim
(tu vzpriamila sa ani cyprus): rudý
jak plam ma chyce! Nesie vlnobitím —
Hospodin kynul: obrátili prúdy,
čos’ vezú — loďku skvúcim pod prikrytím!
Šept z výšin: Ide radosť Ráchelina!…“
Ucúvnul Šimon; snáď mnel: prorokyňa.
I úfala diaľ. — Preletela hory
orličím krídlom žiadby. Naslúchala
prírody tajným zvukom, v rozhovory
vchádzala s nimi a jej prosba stála
vše bola: Kde sú? Znamenajte, tvory!
Kde? Zjavte! — Pôjdem, bych ich vyhľadala…
Zas oslovila duše vlastnej hlasy:
čakala odvet, pletúc, voľniac vlasy —
Hoj! Deti… Zdanie premihlo jej hlavou,
jak oblakom lúč zlatý na údolie.
Objímem si vás!… I jak pod dúbravou
tá jabloň budem, svitajúca v pole,
plajúca broskva… a vy ľúbou vravou
sťa vtáčky takoj uspíte mi bôle
strádania, slzy pristavíte dlánkou…
až zložím vás k spánku do červánkov — —
No márne túžby, zmyslov napruženie:
nič nevystihla… Zápal tuchnul s časom;
z perute pierko upadlo jej denne;
mrak pochýb kradmo zvládol mysle jasom —
Precitla z mamu. — Všetkých bolestenie
ju matiek bodlo; skríkla: „Stratila som
ich navždy! Nedá ich zem, nedá nebe!…
Ó, Herodes! — Och, večná kliatba tebe!
Tu žalujem ťa pred nebeským súdom!
Ja biedna žena viním teba, kráľa…
Hach, Moloch! Slepým povýšený bludom!
Žráč! Logaj krvi, horší od šakala!
Bič faraónsky nad úbohým ľudom,
drak, zlodej!… Ale v paznecht, do pokála
špeť všetko! Zívla tlama jedovatá:
odorvals’ od pŕs, zhltals’ nemluvňatá!…
I moje! Moje… moju chlúbu!“ tiahlo
skvílila; k ňadrám prirazila päste.
„A prečo?“ vrieskla. „Luhaj! — Vari siahlo
daktoré po byľ, ktorá tebe rastie?
Len zo mňa žily, len… a preds’ tak náhlo
si odlúčil ich! Zlomil v útlom vzraste,
pohodil červom… pre nič! Kratochvíľu…
joj, ukrutník!… Och, Samsonovu silu!…
Kto ti dal právo takto zúriť!? Boriť,
čos’ nestaval?… Týrať do umdlenia,
ichž nechováš, ni nezašatils’? Moriť,
imž nedals’ dychu? Hyzdiť zasľúbenia
zem, na púšť poryť? Kto!?… Z pekelných korýt
vylezlý netvor! Mŕtvomora pena!
Nuž tebe pletkou božích Desatoro,
že na krky si kľakol?… Skoro, skoro,
ó, Hospodin ťa skáraj, jak len vládze!
Búš v svedomie ti žhavým pomsty mlatom,
v sny máčaj šidlá, z nesnádz do nesnádze
ťa šúľaj potúp, pohanení blatom! —
Loz zemeplazom! Hovädom ruč!… Hrádze
nenachoď nikde tiesni; vlastným katom
si buď! A každý z radcov nech ťa zradí,
i zruvajte sa, kúšte ani hady…
Ó, stresci, zahrúz v prchlivosti, v hneve
ťa, lotra! V čelo všetky ti vpraž hriechy
a smolou čiarni pyšnom po odeve!
Skoť tvoj trón, rozmec nadutosti viechy!
Ťa Kainom hoň; spodobaj ťa pleve
s pelechom celým! Blúď, hyň bez útechy!
Med skysaj ti v jed; scvŕkaj, čo ti milé,
i hyenou hreb vlastných na mohyle!
Cudzinec-zbeslec! Upír Izraela!
Tak tráv i svojich! Tí však nech ťa hryzú
i driapu čo psi strapy tvojho tela!
Za živa, pohan, padni v korisť hmyzu —
Buď svetu v posmech, za vzor vyvrheľa!
Buď zlorečený vo výši či v nízu,
buď…“ „Mlčíš!?“ prihnal Šimon, „nešťastlivá!
Nevidíš? Zástup slúcha a sa díva…“
A vskutku: k žertvám naložení statky
na ,Passah’ tiahli do Jeruzalema…
„Nech!“ zábradlím sa vyhla. „Ponos matky
nech čujú! Nesú odkaz, kliatby bremä…
Ó, vzmužte sa! Tvŕdz stecte jeho jatky!
Žeravým uhlím vysypte mu v temä
môj porok všetok… Ako povíchrica
vstaň, Judo!…“ „Ticho! (K nej muž.) Šialenica!…“
Po čase Argob prišiel k Šimonovi.
„Vieš, čo?“ mu riekol, „aké v sídle vesti?“
„Ech, čo ma po nich? (Zhýbal agátový
prút)… Dosť mám, sused, starej na neresti,
dosť! Uver; veď vieš. Bezpochyby nový
tam výčin, ašak?“ „Len tak pršia tresty —
V rybníku našli princa Antipatra;
a zvláštno, sám vrah po vrahovi pátra…“
„Len kedy bude koniec?…“ „Kedy? Kto zná? —
No kde krv vodou, tam už rozklad blízky.
A kráľ, vraj, trpí strašne! Nemoc hrozná
ho trápi, úmor… Zvíja pod vredisky
sa zmijou, žízňou sipí… Pýtal hrozna;
zas jabko a nôž, tento schvatol z misky,
povzniesol, mieril… V sieňach zmätku vlny,
des, nárek…“ Škrekla Ráchel: „Už sa plní…“
„Nuž, nebral on to vážne, čoby! Skúmal:
či príbuzní mu zbránia?… Tak vraj; aby,
keď zomrie, národ podnet k zármutku mal:
v Jerichu starci už čakajú — rabi —
i na svoj skon…“ „Strach! — Prestaň“, Šimon dumal.
„Máš pekné šperky?“ „Pravda! Odbyt slabý —“
„Tak prines.“ „Ráchel musí, však ver’, skvieť sa?…“
No ona len zas: „Naplní sa predsa…“
*
A opäť, sotva pominul rok nato,
z Jeruzalema povesť priletela:
Kráľ veľký zomrel! Zhaslo slnca zlato!
Osirel Sion, jasných hradieb čelá
rmut zajal, v Libán prasklo blesku dláto,
a more lká… znel oznam hlásateľa.
I v smrti ešte žičil komu-tomu:
hľa, kŕdeľ väzňov chváta z hipodromu!…
Už na márach dlie z ebenu a slone
on, ktorý vdýchnul obnovené žitie
v okršlek Judstva! Svietil blahosklonne;
rozšíril medze k moriam, vekovite.
Chrám rozkrídlil vám… Na umrlčom tróne
spí siný, zvädlý; ale okamžite
tvár zbronie mu vše v lúčoch nachu, perly,
zhrá koruny lesk, skvost sa zachvie berly —
Bol pomazaný… obliekajte smútok!
Jak oblak zahrň vaše obličaje —
Bol mocný, hrdý… ako trsti prútok
vo vetre, hlavy kloňte! O pokraje
skál razte… Delil milosť; mnohý skutok
jak Hébal v svit mu u postlania plaje…
I následník chce, nemo velí i on:
Odprevaďte ho slávne v Herodion!…
A národ hnul sa, ledva zora zmladla,
k pohrebu spešil krásnym jara ránom.
„Čo?“ Ráchel zjakla strechy u zábradlia,
„idete smútiť, kvíliť za tyranom!?
Spozdilci! Preds’ to z neba kára spadla!
Obráťte v plesot, na dni požehnanom:
že krvilačnú šelmu zavrie sluja —
Ja chválim Boha z toho! Aleluja!…“

--- KAPITOLA 4 ---

IV
— Pokánie čiňte! Lebo priblížilo
sa nebies kráľovstvo — — Ten súrny, ostrý
hlas zaznel z púšte, a jak víchra krílo
zotriasal stavbou bludu, vetché kostry
tmy sprerážal; i dodal: Ide Sílo!
Rek, vodca, veľkňaz postupuje… Rozstri,
ó, padlé ľudstvo, svoj plášť z miesta k miestu;
sprav stezky jeho, narovnaj mu cestu! —
A čo tak volal z končín za Jordánom:
syn Alžbetin bol, rtoma Gabriela
už pri počatí ponazvaný Jánom.
Včas poňal tuchu, čo mu v mysli dlela:
jak predchádzať má pred ženíchom, Pánom
čo Eljaš v moci, zorou svätodiela;
i prchnul na púšť. Tam sa trudil pôstom
a dumou… chtivý stať sa pravdy hosťom.
Srsť veľblúdia a na bedrách pás z kože:
to jeho odev. Kobylky, med lesný
mu jedlom všetkým — na úskalí lože —
prístreším bodľač — v hrudi popud desný:
vystihnúť, zhádnuť tajné cesty božie;
dňom v knihe kníh zrak, nocou v hlboké sny
hviezd zanorený, v popísanú poval…
tak trampotil sa, cvičil, pripravoval.
A nasýtený Slovom, opojený
plameňom Ducha, anjel v predsavzatí
vstal; rušal medzi národ. V rozhorlení
mu kázal: Ó, vy v putá hriechu jatí!
Tu času plnosť!… Lkajte roztúžení
a krstom vody zbieľte duší šaty:
by, až on príde, vás vzal k spásy hodom…
I krstil valne nad jordánskym brodom.
Tu zastavil ho zástup v Betabare.
— Ty kto si? riekli. Vari Kristus, a či
Eliáš, onen prorok skvúcej tváre?
Zjav… Odvetil im: Písem vykladači!
Neznáte heslo Izaiáša staré:
,Ja som hlas…’? Áno, keď Hospodin ráči
tak: som ním; kričím v tuposť vášho sluchu:
Pokánie čiňte! Obnovte sa v duchu! —
- A prečo tedy krstíš, nemav práva?
- Ja krstím vodou len; však kráča za mnou,
mňa predišievší, úkonu mi hlava,
môj majster, správca s radou neoklamnou,
ach, jemuž nie som hoden… stred vás stáva,
no neznáte ho: mocou prenáramnou
ten krstiť bude Duchom svätým kajných…
a ohňom sluhov tela nepoddajných!
Bo ktoríkoľvek prijali ho v bázni,
s prostotou srdca — zujúc rabstva zväzky,
už božími sú syny, v Otca priazni
sa tešia, čelom vyvolencov pásky…
Bo ako Mojžiš k pokute a kázni
svoj vydal zákon: blahovesť on lásky
a milosť, pravdu zniesol z blaha sídel;
i nikdy žiaden, len on Boha videl! —
I uveriac mu: krstili sa všetci,
i farizeji i protiva známa.
- Jašterčie!… zvolal. Kto vám zveril predsi:
jak budúcemu hnevu vyhnúť sa má!? —
Hej, iný to svit! Staré zbledli veci;
zrok vyznel: Máme otca Abraháma!…
Sám preskúma strom — vážku spustí v ňadrá —
Šupiny spáli! Uzhromaždí jadrá!
- A jaks’ ho poznal? V zahorení líca
sa spytovali, vystupujúc z rieky,
venčenej kvietím ani krásavica.
- Ku krstu prišiel. Spätil som sa v prieky;
no velil: Učiň… I hneď holubica:
v jej perí, všetky ožiarivšom veky,
naň zostúpil Duch svätý v krstu chvíli;
hlas stal sa z neba: Ten je môj Syn milý!…
— I kde je? Ó, kde!? Sprevoď k nemu, doveď!
— Už zajal postať veľkej na vinici.
Až dospeje k vám, vedzte skromne zhovieť.
Nebuďte sebci ani násilníci;
lež potvrdzujte dotiaľ skutkom spoveď…
Však… (Ligot z diaľky ani v blýskavíci —
háj paliem splesal, nivou povzdych v zboží —
Muž svitol z tieňov…) Aj! Baránok boží…
S tým prešiel Jordán ako víťaz pravý.
I bral sa z mesta k mestu vprostred ľudí.
Krst pokánia im hlásal do prípravy,
na odpustenie hriechov, i priam prúdy
vôd čerstvých im myl pokorené hlavy.
Čo kleslo, dvíha; otupelých budí.
Poráža mrzkosť, bár by trón jej bydlom;
stiesnených chráni archanjela krídlom —
I jak šum jarných tokov, zahučalo
to Judstvom… v mysliach zvrelo, trhlo duchy.
Garizim zdunel. Zákonníkov bralo,
i to sa pohlo klátivými ruchy…
A jako nové slnce vychádzalo,
i Jeruzalem ocitnul sa hluchý:
mdlý pozor šmieral po Siona ránu,
kým ,Kráľ tvoj ide!…’ hrmelo mu v bránu.
— — „Čo čujem!“ kríkla Ráchel na preddomí
(scivená, zošlá, ale nežby vekom,
skôr onej dávnej, strašnej od pohromy;
zrak aspoň i dnes starým bĺka vztekom).
„Čo čujem?“ stŕpla. „Búrka v diali? Hromy? —
Ach, neresť večne sliedi za človekom —
Lež to hlas nový! Vábny, sladké zvanie:
v hruď vyschlú splýva, v srdce zbedované…
Ó, Šimon! Šimon, počuj!“ — „Čo je zase?“
„Hľa, holúbky dva nesú ratolesti
z olivy našej…“ „Nech sa tam vtač pasie —“
„A čul si pokrik?“ — „Aký? Od bolesti? —“
„Ó, ja ho čujem!… A v tom divnom hlase
mi nádej svitá… Verím jeho zvesti!“
„Zas staré veci —“ „Nové! Duše hody…
Pusť, uzdraviť sa, na jordánske brody!“

--- KAPITOLA 5 ---

V
Hluk v Betleheme. Bo zvedeli boli
(a správam Ducha nemal uzavretý
byť Betlém; predsa prvý zjasal v poli,
keď na svet prišiel človek bohosvätý —),
bo čuli, že on po láskavej vôli
k nim hodlá: v spešnom ruchu na postrety
mu valným množstvom zobrali sa z mesta;
hrnuli, kadiaľ luhy vedie cesta.
Snáď umyslel si poznať narodenia
kút biedny: by ho slávou pozaclonil.
Či náhodne len zdal tam pribavenia?
Veď vyznal: nemá, kde by hlavy sklonil —
i pútnikom bol… Snáď… však do prameňa,
v ňomž všemúdrosti tajomný var zvonil,
nač drze čiahať smrteľnýma rtoma?
Slul sveta Pánom! Chodil, konal doma.
A oni, aspoň zo zástupu mnohí,
podistým iba z ľahkej zvedavosti
ho chceli vidieť. Chýr šiel: láme rohy
svevoľným; chorých lieči, lačných hostí,
ba mŕtvych kriesi; vôbec javí vlohy,
ichž prorok dosiaľ nemal v držobnosti —
i samopaš ich hnala, kvasot času…
Ach, ľudstvo ťažko chápe svoju spásu!
Na sotva octli na vŕšku sa holom,
už znamenali: popri obilnici
jak húfik tiahol zlatoklasným poľom.
Popredku sám on vážny, bledolíci,
s trpkosťou kol úst: s človečenstva bôľom —
no čelom veľjas… za ním učeníci.
Pokázal, títo opruželi v sebe;
snáď hovoril im o života chlebe.
A betlehemskí ustrnuli zrazu.
Nehybne stáli sťaby skamenelí,
zrak poutkvelý onom na obrazu,
čo zbližoval sa oslnený, skvelý.
Len deti s tupým zmyslom do úkazu,
tie nutkali vpred — či snáď rozumeli?
Lež nehnul sa nik, dieli trpní, tichí;
i tlachot ustal farizejskej pýchy.
A húfik stúpal hore svahom zrovna.
Však vblízku zahnul vpravo… V zmätku hádať
začali tamtí: veď tu cesta rovná,
nač vyhli? Pre nás? — Čo tam môžu hľadať?
Pátrali: tam preds’ upomienka skrovná,
nič zvláštneho tam, mohyla len ,mláďat’ —
I vskutku pri tej zastal odpočinne,
až i tí kradmo prišli pojedine —
Spasiteľ kynul učeníkom stranou;
ucúvli. Zatým uprel na mohylu
svoj hlboký zor, dumal… zotriasanou
kaderou, čo mu hojne zlietla k tylu,
znať bolo: vzlykal — nad nevinných ranou,
po trávkach hviezdou svitalo to z chvíľu;
i prstom tknul sa vposled chladnej hrudy —
Učeník každý zdieľal jeho trudy.
Len z betlehemských jak by ceknul ktosi:
Nečistých tkne sa; ale moci nemá,
by oživil ich. — V oku s perlou rosy
sa obzrel, riekol: Čisté padlo semä
v úrodnú pôdu, bo pod rezom kosy
bezprávia; vzišlo, ale ľudské plemä
ho pobadá, až bude neprítomné —
Kto verí, už dnes zrie ho skvetať vo mne…
A nač ste prišli? — Mlčali. — Však poďte,
kto obťažený, ku mne poďte všetcia
o trampotách dňa, časnej po robote,
a ja vám oddychu dám. V svoje plecia
vezmete jarmo moje, dľa mňa choďte
životom, lebo pokorný som predsa
i tichý srdcom; nepôjdete darmo…
A bremä moje ľahké, slávne jarmo…
V tej chvíli v zástup, vnímajúci sladkú
reč, vtrhla Ráchel cele umorená.
„Ó, Pane!“ skríkla, sklesla na kolená
mu k nohám, „odpusť, že len naostatku,
keď odmluvil si, prišla biedna žena —
Kto, jestli ty nie, upokojí matku,
čo kvíli roky?… Slýcham, takých hľadáš,
bys’ nahradil im stratu…“ „A čo žiadaš? —“
„Pre teba pošli moje deti drahé —“
„Máš pravdu; zvädli ukrutenstva súdom…“
Tu skormútil sa. „Zato však sú blahé,
u Otca… I sám idem krutým ľuďom
v stret, vrah už čihá na krížovej dráhe…
Vstaň; za obeť tú naplň ducha kľudom —
i skoro, vravím, uvidíš sa s nimi…“
„I ty tam ale budeš?“ — „I ja, i my…“